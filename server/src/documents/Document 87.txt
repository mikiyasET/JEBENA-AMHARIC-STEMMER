የዘንድሮው የዓለም ሻምፒዮና ሊጀምር በጣት የሚቆጠሩ ቀናት ይቀሩታል፡፡ በሻምፒዮናውን የሚካፈሉ በርካታ አገሮች የአትሌቲክስ ቡድናቸውን ለይተው ካሳወቁ ሰነባብተዋል፡፡

የኬንያ አትሌቲክስ ቡድን ወደ ቡዳፔስት የሚያመራውን አትሌቲክስ ቡድን በአገር ውስጥ ውድድር አሳትፎ ካወዳደረ በኋላ፣ ወደ ሥፍራው የሚያመራውን የመጨረሻ ቡድን አስቀድሞ አሳውቋል፡፡

የኬንያ አትሌቲክስ፣ ቡድኑን ከለየ በኋላ የሚያስፈልገው ሌላ ጉዳይ ላይ ትኩረቱን አድርጓል፡፡ አትሌቶቹም ያለ ምንም ሐሳብ ልምምዳቸውን ተያይዘውታል፡፡

በዓምናው ሻምፒዮና የታሰበውን ወጤት ማምጣት ያልቻለው የኬንያ አትሌቲክስ ቡድን ዘንድሮ ወገቡን ጠበቅ ያደረገ ይመስላል፡፡

ሌላው የምሥራቅ አፍሪካ ተፎካካሪ አገር ዑጋንዳ ወደ 19ኛው የዓለም አትሌቲክስ ሻምፒዮና የሚያመሩትን 20 አትሌቶች ከለየች ሰነባብታለች፡፡

በ200 ሜትር፣ 800፣ 1500፣ 5000 እና፣ 10 ሺሕ ሜትር እንዲሁም በማራቶን ዑጋንዳን የሚወክሉ አትሌቶች ከሰኔ 13 ቀን 2015 ዓ.ም. ጀምሮ የተለዩ ሲሆን፣ መደበኛ ዝግጅታቸውን ማድረጋቸውን ተያይዘውታል፡፡

በሌላ በኩል በሻምፒዮናውን የሚካፈሉ በርካታ አገሮች ዝግጅት ከማድረግ አልፈው፣ ወደ ሃንጋሪ የሚያቀኑትን አትሌቶች ስም ይፋ አድርገዋል፡፡ ወደ አዘጋጇ አገርም ያመሩ አሉ፡፡   

በአንፃሩ ኢትዮጵያን የሚወክሉ 31 ዕጩ አትሌቶች በኢትዮጵያ አትሌቲክስ ፌዴሬሽን ስማቸው ይፋ ሆኖ ዝግጅታቸውን ከጀመሩ ወራት ቢቆጠሩም፣ እስካሁን ግን የመጨረሻዎቹ ሊታወቁ አልቻሉም፡፡

በትራክና በማራቶን የአትሌቲክስ ቡድኑን የሚወክለው ቡድን ዝግጅቱን በኢትዮጵያ ስፖርት አካዴሚ፣ በጫካና በጎዳና ላይ እያደረገ ይገኛል፡፡

ሆኖም የአንድ ሳምንት ዕድሜ በቀረው የዓለም ሻምፒዮና ኢትዮጵያን ወክለው ወደ ቡዳፔስት የሚያቀኑ የመጨረሻዎቹን አትሌቶች እስካሁን መለየት አለመቻሉ አነጋጋሪ ሆኗል፡፡