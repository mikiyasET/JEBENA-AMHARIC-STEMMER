በአሁኗ ኢትዮጵያ ለበርካታ ዘርፈ ብዙ ችግሮች በምክንያትነት ከሚጠቀሱ ተግዳሮቶች መካከል አንዱ የትምህርት ጉዳይ ነው፡፡ 
ትምህርት ወላጆችን፣ ተማሪዎችን፣ የትምህርት ቤት ማኅበረሰብን፣ መንግሥትንና ሌሎች በርካታ ባለድርሻ አካላትን የሚመለከት መሠረታዊ ነገር ነው፡፡ 
አንድ ወጣት ከቅድመ አንደኛ ደረጃ እስከ መጀመሪያ ዲግሪ ቅበላ ለመድረስ፣ በትንሹ 18 ዓመታት ይፈጅበታል፡፡ 
ቤተሰብ አንድን ተማሪ በእነዚህ ዓመታት አስተምሮ ለወግ ለማዕረግ ለማብቃት የሚከፍለው መስዋዕትነት በዋጋ የሚተመን አይደለም፡፡ 
መንግሥትም ሆነ የሚመለከታቸው የትምህርት ዘርፍ አካላት የሚያበረክቱት አስተዋፅኦ ትልቅ ነው፡፡ 
በትምህርት ዘርፍ ውስጥ የሚመደበው በጀት ከትምህርት ቤቶች ግንባታ፣ የትምህርት መርጃ ቁሳቁሶችን ከማቅረብ፣ 
መምህራንና ድጋፍ ሰጪዎችን ቀጥሮ ከመመደብ፣ እንዲሁም ለመማር ማስተማሩ ሒደት የሚጠቅሙ ተጨማሪ ግብዓቶችን ከማቅረብ አኳያ ያሉ ተግባራትን ለማከናወን የሚረዳ የሕዝብ ሀብት ነው፡፡ 
እነዚህና ሌሎች ጥረቶች ብቃት ባለው አመራር፣ የትምህርት ፖሊሲና ስትራቴጂ ሳይመሩ ሲቀሩ የትምህርት ጥራት ይጓደላል፡፡ ኮታ ላይ ትኩረት ተደርጎ ጥራት ወደ ጎን ሲገፋ ውጤቱ አረም ይሆናል፡፡ 
የኢትዮጵያ የትምህርት ዘርፍ ከፖለቲካ ጥገኝነት ይላቀቅ፡፡

