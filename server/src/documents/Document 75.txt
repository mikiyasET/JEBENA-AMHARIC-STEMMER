መጀመሪያ መጋቢት 8 ቀን 2012 ዓ.ም. በኮሮና ወረርሽኝ ሥጋት የተነሳ ትምህርት ቆሞ ነበር፡፡ ከዚያም የኮሮና ወረርሽኝ ተፅዕኖን በመቋቋም ትምህርቱን እንደገና ማስቀጠል በሚቻልበት ሁኔታ ላይ ስንዘጋጅ ነበር 
ጦርነቱ የተቀሰቀሰው፡፡ በዚህ የተነሳ ለአራት ዓመታት ወይም ለሰባት ሴሚስተሮች ትምህርት በክልሉ ተቋርጦ ቆይቷል፡፡ 

ትምህርት መቋረጥ አንዱ የዘርፉ ችግር ነው፡፡ ነገር ግን ከዚህ በባሰ የትምህርት ሥርዓት ዓምዶች ከሚባሉት መሠረታዊ ነገሮች አንዱ የሆነው ትምህርት ቤቶች ከባድ ጉዳት ደርሶባቸዋል፡፡ ብዙ ትምህርት ቤቶች ወድመዋል፣ 
ተሰባብረዋል፣ ተዘርፈዋል፣ ተጭነው ተወስደዋል፣ እንዲሁም ተቃጥለዋል፡፡ ይህ ደግሞ በአብዛኛው ሆን ተብሎ የተካሄደ ነው፡፡

ሌላው የትምህርት ዓምድ የሚባለው የሰው ኃይል ነው፡፡ በጦርነቱ መምህራኖቻችንም ልክ እንደ ሌላው የክልሉ ሕዝብ ሁሉ ከፍተኛ ጉዳት ደርሶባቸዋል፡፡ የተገደሉ መምህራን አሉ፣ ሕክምና አጥተው የሞቱ፣ የተፈናቀሉ፣ 
እንዲሁም የተሰደዱ መምህራን አሉ፡፡ ደመወዛቸው ለሁለትና ለሦስት ዓመታት ቆሞ ስለነበር የራሳቸውንና የቤተሰባቸውን ሕይወት ለመታደግ ወደ ተለያዩ ሥራዎች ለመግባት የተገደዱ መምህራን አሉ፡፡

ሦስተኛው ጉዳት ደግሞ በሥርዓተ ትምህርቱ ላይ የደረሰው ነው፡፡ ሕፃናት በዕድሜያቸው ልክ ሊማሩበት የሚገባ የትምህርት ደረጃ ላይ አይደሉም፡፡ በዚያን ጊዜ ለምሳሌ በ2012 ዓ.ም. የሦስት ዓመት ሕፃን 
የነበረ አሁን አንደኛ ክፍል መግቢያው ሰባተኛ ዓመት ላይ ይገኛል፡፡ 

ያኔ አራተኛ ዓመት ላይ የነበረ አሁን በስምንት ዓመቱ የሁለተኛ ክፍል ተማሪ መሆን ነበረበት፡፡ ያኔ አምስት ዓመቱ የነበረ አሁን ዘጠኝ ዓመት ሆኖት ሦስተኛ ክፍል ፊደል መቁጠር ነበረበት፡፡ ያኔ ስድስተኛ ዓመት ላይ
 የነበረ ደግሞ አሁን አራተኛ ክፍል የሚማር የአሥር ዓመት ታዳጊ መሆን ነበረበት፡፡