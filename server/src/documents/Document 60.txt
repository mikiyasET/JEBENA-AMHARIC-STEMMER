በአገር አቋራጭ ትራንስፖርት አገልግሎት ላይ በተደረገ የግብር አከፋፈል አሠራር ለውጥ ሥራችንን ለመሥራት ተቸገርን ያሉ 13 አገር አቋራጭ የጭነት ትራንስፖርት ባለንብረቶች አክሲዮን ማኅበራት፣ ቅሬታቸውን አቀረቡ፡፡

የጭነት ትራንስፖርት ተሽከርካሪ ባለንብረቶቹ ዓመታዊ ግብራቸውን ከዚህ በፊት በነበሩት ዓመታት በቁርጥ ግብር ሲከፍሉ የነበረ ሲሆን፣ በለውጡ መሠረት የቁርጥ ግብሩ ቀርቶ ተሽከርካሪዎቹ ባስገቡት ገቢ
 እንዲሆን ተደርጓል።

አሠራሩ ተግባራዊ ሲደረግ የነበረው በሥራ ባህሪው የተነሳ የአገር አቋራጭ ትራንስፖርት አገልግሎት በሚሰጥበት ጊዜ ሕጋዊ ደረሰኝ መመዝገብና የሒሳብ መዝገብ ለማያያዝ አስቸጋሪ በመሆኑ እንደነበር፣
 ማኅበራቱ ለትራንስፖርት አሠሪዎች ፌዴሬሽን በጻፉት ደብዳቤ ቅሬታቸውን ለመንግሥት አቀርቧል፡፡

ሆኖም የተሽከርካሪዎቹ ባለንብረቶች የዓመት ገቢያቸው ከግማሽ ሚሊዮን ብር በላይ በመሆኑ፣ የተሽከርካሪ ባለንብረቶቹ ደረሰኝ አሳትመው ገቢና ወጪን የሚያመላክት የሒሳብ 
መዝገብ እንዲያዙ የሚያስገድድ መመርያ ወጥቶ ተግባራዊ እየተደረገባቸው እንደሆነም ገልጸዋል፡፡

በአሥራ ሦስት ማኅበራት የተደራጁ 1,465 የጭነት ተሽከርካሪዎች ባለንብረቶች ለፌዴሬሽኑ በደብዳቤያቸው ባብራሩት መሠረት፣ አሽከርካሪዎቹ በየዕለቱ ሥምሪታቸው ሕጋዊ ደረሰኝ እንደማይቀርብላቸውና ሰነድ አልባ 
ወጪዎች ያጋጥሟቸዋል፡፡