በገነት ዓለሙ

የሚዲያ ነገር ዛሬም በትክክለኛ የቃሉ ወይም የሐረጉ አግባብና ትርጉም፣ ዛሬም በአዲስ መልክ የኢትዮጵያ አገራችንና የሕዝቧ ሆድ ቁርጠት ነው፡፡ 
ዋነኛው የአገር ሆድ ቁርጠት፣ መሠረታዊውም የአገር ሕመም ደግመን ደጋግመን እንደገለጽነው የፖለቲካ ኃይሎች ትግል ከሰላማዊ ትግል አጥር ግቢ ውጪ መሆኑ ነው፡፡ 
በዚህ ላይና በዚህ ውስጥ የሚዲያው የራሱ በርካታ ዓይነት ውስብስና ለያዥ ለገራዥ ያስቸገረ ችግርና ደዌ አለ፡፡ 
ዛሬ ደግሞ ሚዲያው ከሃምሳ ዓመት በፊት አይደለም፣ ከ20 ዓመት በፊት ያልነበረ ልክና መልክ፣ ፍጥርጥርና ‹‹ችሎታ›› ወይም አቅም ይዞ መጥቷል፡፡ 
ከ50 ዓመት በፊት (የዛሬ 50 ዓመት) በየካቲት 1966 ዓ.ም. የኢትዮጵያ አብዮት ሲፈነዳ ታይፕራይተርና በስቴንስል ላይ የተጻፈ ጽሑፍ ማባዣ ማሽን ከትምህርት ቤቶች ውጪ የማይገኝ፣ በልዩ ፈቃድ ብቻ የሚገዛ ልዩ ንብረት ነበር፡፡ 
‹‹ጦር ከፈታው ወሬ የፈታው›› ብሎ ጥንቃቄ በደንብና በተለያየ የጥበቃ፣ የክልከላ፣ የአፈና፣ የስለላ፣ የጥርነፋ፣ ወዘተ መረብና መላ ይጠበቅ የነበረው በዚህ ዘርፍ ነበር፡፡


