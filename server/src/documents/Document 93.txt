በወታደራዊ መንግሥት ዘመንም፣ በተለይም ወደ ‹‹የኢትዮጵያ ሕዝባዊ ዲሞክራሲያዊ ሪፐብሊክ›› ምሥረታ ‹‹መዳረሻ›› አካባቢ ሕገ መንግሥት በውሳኔ ሕዝብ (ሪፈረንደም) ማፅደቅ፣ ወዘተ ‹‹የዕድገት ደረጃ›› 
ላይ ደርሰናል፡፡ እንደ እውነቱ ከሆነ ውሳኔ ሕዝብ (ከደርግ በኋላና ዛሬ ጭምር ‹ኮራፕት› ተደርጎ፣ ወይም አላዋቂ ስያሜውን አጠናግሮት ሕዝበ ውሳኔ የተባለው) የደርግ ዘመን የ‹‹አዕምሮ ሥራ›› ውጤት ነው፡፡

እና በየጊዜው ተደጋግሞ እንደተነገረው ደርግም ኢሕአዴግም ኢትዮጵያ ላይ ዴሞክራሲያዊ ሪፐብሊክ አቋቁመናል ቢሉም፣ የኢትዮጵያ ሕዝብ የፈቃዱ ውጤት የሆነ ነፃ ምርጫ አካሄዶ አያውቅም ማለት አሁንም ድረስ 
እውነት ነው፡፡ 

ስድስተኛውም ምርጫ በአንፃራዊነት ሻል ያለ ሁኔታ ውስጥ ተካሄደ፣ ሰውም በ‹‹ፈለገው›› ኮሮጆ ውስጥ የከተተው ድምፅ በትክክል ተቆጠረለት ተባለ እንጂ፣ ሕገ መንግሥታዊ መብቶችንና ነፃነቶችን 
(ሐሳብን የመግለጽ፣ የመደራጀት፣ ወዘተ) ሕይወት አግኝተው መኗኗሪያችን ሆነው፣ ሁሉም ነገር ተሳክቶ፣ አልቆ ደቅቆ፣ የሕገ መንግሥቱ አንቀጽ 8 እንደሚለው የአገራችን ሕዝቦች ልዕልና መወከል የሰመረለት ሪፐብሊክ 
አደራጅተን ‹‹ሞተን›› አይደለም፡፡

ብዙ እንቅፋት፣ ከዚያም የለየለት ጦርነት ቢጥመውም በዚህ ውስጥ ግን አሁንም ድረስ ለይቶለትና በቃኝ፣ በቃችሁ ብሎ ያልቆመ ገለልተኛ ተቋማት የመገንባት፣ የመንግሥት አውታራትን 
ነፃና ለማንም ያልወገኑ አድርጎ እንደገና አፍርሶ የመሥራት ጅምር ጉዞ ውስጥ ገብተናል፡፡ 

ይህ ሲጀመርም አሁንም በደረስንበት ሒደት ውስጥ፣ የሁሉም የፖለቲካ ፓርቲዎች፣ የሌሎች የፖለቲካ ኃይሎች የጋራ አደራ አልሆነም እንጂ፣ ሁሉም ርብርብና ጥረት የተገናኘበት ግዳጅ አልሆነም እንጂ፣ ውጤት 
ያስመዘገበ የትግል ዘርፍ ነው፡፡ የሰብዓዊ መብቶች ኮሚሽን፣ የብሔራዊ ምርጫ ቦርድ፣ የኢትዮጵያ መከላከያ ሠራዊት ይህ ለውጥ የተመሰከረባቸው ተቋማት ናቸው፡፡