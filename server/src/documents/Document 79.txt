የምሥራቅ አፍሪካ ስምጥ ሸለቆ አቆራርጦ በሚያልፍባቸው የኢትዮጵያ ክፍሎች ማለትም አፋር፣ ትግራይ፣ እንጦጦ ተራራ፣ አዲስ አበባን ጨምሮ አዳማ፣ ቢሾፍቱ፣ አርባ ምንጭ፣ ሐዋሳና ድሬዳዋ ድረስ የመሬት 
መንቀጥቀጥ ሥጋት እንዳለባቸው የጂኦፊዚክስና ሕዋ ሳይንስ ተመራማሪ አታላይ አየለ (ፕሮፌሰር) ለሪፖርተር ገለጹ። 

‹‹የምሥራቅ አፍሪካ ስምጥ ሸለቆ መነሻ ቀይ ባህር ነው›› ያሉት ፕሮፈሰሩ፣ ይህ አደጋ በኢትዮጵያ በተለያዩ አካባቢዎች በተደጋጋሚ እንደተከሰተ ገልጸዋል፡፡ ለምሳሌም  ሐምሌ  25 ቀን 2015 ዓ.ም. ምሽት 2፡30 
ላይ በኤርትራ ዳህላክ ወይም ምፅዋ አካባቢ የመሬት መንቀጥቀጥ መከሰቱንና እስከ ትግራይ ክልል ድረስ ንዝረቱ እንደተሰማ አስታውሰው፣ በሬክተር ስኬልም 5.4 እንደነበር ጠቁመዋል።

‹‹በተለያዩ መንገዶች ይህንን አደጋ ለመከላከል እየጣርን ነው፤›› ያሉት አታላይ (ፕሮፌሰር)፣ በአገሪቱ በተለያዩ ጊዜያት ተፈጥረው የነበሩትን መሬት መንቀጥቀጦች ጥናት በማድረግ መረጃ ተሰብስቧል ብለዋል፡፡
በተለያዩ ጊዜያት ጥናቶች ሲሠራና ሲከለሱ የመሬት መንቀጥቀጥ ለሚያሰጋቸው አካባቢዎች ሕንፃዎችና የመሠረተ ልማት ግንባታዎች ሲከናወኑ፣ የቅድመ ጥንቃቄና የጥናት ግብዓት ለኮንስትራክሽንና የከተማ ልማት 
ሚኒስቴር እንደሚቀርብ አክለዋል።

አደጋ በሚፈጠርበት ወቅትም ለአደጋ ሥጋት ሥራ አመራር ኮሚሽን፣ ለአገር መከላከያ ሠራዊትና የሕይወት አድን ዘመቻ ለሚያደርጉ አካላት በሙሉ መረጃ እንደሚሰጥ ገልጸዋል።