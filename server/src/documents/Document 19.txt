በኳታር ዶሃ የጀመረው የዘንድሮ የዓለም ከዋክብት አትሌቶች መሰባሰቢያው የዳይመንድ ሊግ ውድድር ዘጠነኛው ዙር ላይ ደርሷል፡፡ አዳዲስ ክብረ ወሰኖችን እያስተናገደ የመጣው ውድድሩ፣ ዘጠነኛውን ዙር ዓርብ ሐምሌ 14 ቀን 2015 ዓ.ም. በፈረንሣይ ሞናኮ ከተማ ይስተናገዳል፡፡

የሚከናወነው በሞናኮው ውድድር አራት የክብረ ወሰን ባለቤቶችን ያገናኛል፡፡ የሴቶች 1500 ሜትር፣ 3000 ሜትር መሰናክል፣ የማይል ውድድርና የወንዶች 5000 ሜትር ክብረ ወሰኖችን ማሻሻል የቻሉ አትሌቶች ይጠበቃሉ፡፡

የዓለም 1500 ሜትርና 5000 ሜትር የክብረ ወሰን ባለቤቷ ፈይዝ ኪፕዮጎን በውድድሩ ከሚጠበቁ አትሌቶች መካከል ነች፡፡ አትሌቷ ከወቅታዊ አቋም አንፃር የጊዜው ምርጥ አትሌትና በዓለም ሻምፒዮናው ለወርቅ ከሚጠበቁ አትሌቶች መካከል በግንባር ቀደምትነት ትጠቀሳለች፡፡

ሌላው ኬንያዊ አማኑኤል ኮሪር የ800 ሜትር ድንቅ አትሌትና የ2020 ኦሊምፒክ ሻምፒዮን ለቡዳፔስቱ የዓለም ሻምፒዮና በቀዳሚነት ግምት ካገኙ አትሌቶች መካከል ይጠቀሳል፡፡ አትሌቱ በሞናኮ ዳይመንድ ሊግ ቅድመ ግምት ካገኙ አትሌቶች አንዱ ነው፡፡

በሞናኮ የዳይመንድ ሊግ ውድድር ኢትዮጵያውያን አትሌቶችም ይጠበቃሉ። በወንዶች 5000 ሜትር በሪሁ አረጋዊ፣ ሰለሞን ተፈራና ሐጎስ ገብረ ሕይወት ይካፈላሉ። ከሳምንታት በፊት በሎዛን ዳይመንድ ሊግ 12:40፡45 በመግባት ያሽነፈው በሪሁ፣ ዓርብ በሞናኮ በሚደረገው ተመሳሳይ ውድድር ለማሸነፍ ቀዳሚውን ግምት ካገኙ አትሌቶች መካከል ይጠቀሳል።

በሪሁ በ5000 ሜትር የዓለም አምስተኛው ፈጣን ሰዓት ባለቤት መሆን የቻለ ሲሆን፣ ኢትዮጵያ በስፔን ባደረገችው የ10000 ሜትር ቅድመ ማጣሪያ ውድድር በአንደኝነት ማጠናቀቁ ይታወሳል።

አትሌቱ በአውስትራሊያው የዓለም አገር አቋራጭ ውድድር ሁለተኛ ደረጃ ይዞ ማጠናቀቁ ይታወሳል። ኢትዮጵያን በቡዳፔስቱ ዓለም ሻምፒዮና በ10000 ሜትር ወንዶች የሚወክለው በሪሁ፣ በአምስት ሺሕ ሜትር የመካፈል ዕድል እንዳለው እየተገለጸ ይገኛል።

በሌላ በኩል የ2016 የሪዮ ኦሊምፒክ 5000 ሜትር የብር ሜዳሊያ ባለቤቱ ሐጎስ ገብረ ሕይወት በሞናኮ ውድድር ከበሪሁ ጋር ይሠለፋል።

ሐጎስ በሎዛን ዳይመንድ ሊግ 12:49:80 በሆነ ጊዜ ሦስተኛ ደረጃን ይዞ አጠናቋል። የኦሊምፒክ ሜዳሊስቱ ሐጎስ ለተወሰኑ ዓመታት በጉዳት ምክንያት ከሩጫው ጠፍቶ ነበር። በተለያዩ ሻምፒዮናዎች ኢትዮጵያ ወክሎ መሳተፍ የቻለው ሐጎስ ለቡዳፔስት የዓለም ሻምፒዮና በ5000 ሜትር ዝርዝር ውስጥ በተጠባባቂነት ተይዟል።

በብሔራዊ ቡድን ውስጥ በሚኖረው ቆይታ ቀዳሚ ተመራጭ የሚሆንበትን አጋጣሚ ይኖረዋል የሚል ግምት እየተሰነዘረ ይገኛል።

የ2018 እና 2021 የቤት ውስጥ የዓለም ሻምፒዮና የ1500 ሜትር የወርቅ ሜዳሊያ ባለቤቱ ሳሙኤል ተፈራ፣ በሞናኮ 5000 ሜትር ተሳታፊ ነው። አትሌቱ ከኮቪድ-19 ወረርሽኝ በኋላ ከውድድሩ ርቆ ቆይቷል። ሳሙኤል በቀጣይ ረዥም ርቀት ውድድሮች ከተጣለባቸው አትሌቶች መካከል ይጠቀሳል።

የዓለም አትሌቲክስ ሻምፒዮና የአንድ ወር ዕድሜ ቀርቶታል። የኢትዮጵያ አትሌቲክስ ቡድን ዝግጅቱን ለመጀመር የተመረጡ አትሌቶች ሆቴል ገብተው ዝግጅት እንዲጀምሩ ጥሪ ካቀረበ ሰንባብቷል። ሆኖም የተወሰኑ አትሌቶች በዳይመንድ ሊግ ውድድሮች ምክንያት ሆቴል አለመግባታቸውን የኢትዮጵያ አትሌቲክስ ፌዴሬሽን አስታውቋል።

ከዚህ ጋር ተያይዞም ፌዴሬሽኑ ብሔራዊ ፌዴሬሽኑ ሐምሌ 7 ቀን 2015 ዓ.ም. ይፋ ባደረገው መግለጫው አትሌቶቹ ወደ ውጭ አገር በመውጣት በተለያዩ ውድድሮች እየተሳተፉ እንደሚገኙ ማወቁን ጠቅሶ፣ የ5000 ሜትር፣ የ3000 ሜትር መሰናክል በሁለቱም ፆታ እንዲሁም የ1500 ሜትር ሴቶች ከሐምሌ 8 ቀን ጀምሮ፣  እንዲሁም በ800 ሜትር በሁለቱም ፆታ፣ በ1500 ሜትር ወንዶች ከሐምሌ 17 ቀን ጀምሮ የሚኒማ ውድድር የተዘጋ መሆኑን አስታውቋል።

ከዚህም ባሻገር የ800 ሜትርና የ1500 ሜትር አትሌቶች ውድድራቸው እስኪዘጋ ድረስ ባሉት ቀናት መወዳደር የሚችሉት በተመረጡበት ምድብ ብቻ መሆኑን፣ እንዲሁም ሌሎች የተመረጡ አትሌቶች በአገር ውስጥም ሆነ በዓለም አቀፍ ደረጃ በማንኛውም ውድድር መካፈል የማይፈቀድ መሆኑን ገልጿል። በአንፃሩ የዓለም አትሌቲክስ ባስቀመጠው ቀነ ገደብ መሠረት ማለትም እስከ ሐምሌ 23 ቀን አትሌቶች በውድድር መሳተፍ ይችላሉ።