የኢትዮጵያን ሥርዓተ ትምህርት ተግባራዊ በማያደርጉ አለም አቀፍ ትምህርት ትምህርት ቤቶች (ኢንተርናሽናል ስኩልስ) የሚማሩ ተማሪዎች፣
ከ2016 ዓ.ም. ጀምሮ  የ6ኛ ክልላዊ፣ እንዲሁም የ8ኛ እና
12ኛ ክፍል ብሔራዊ መልቀቂያ ፈተናዎችን እንደማይወስዱ የአዲስ አበባ ከተማ ትምህርት ቢሮ አስታወቀ፡፡

ለ28 ዓመታት ተቋርጦ የነበረውና የአዲሱ ሥርዓት ትምህርት መተግበርን ተከትሎ፣ ዘንድሮ በአገር አቀፍ ደረጃ በአዲስ አበባ ብቻ የተሰጠውን
የ6ኛ ክፍል ከተማ አቀፍ መልቀቂያ ፈተና ውጤት
ማክሰኞ ሐምሌ 25 ቀን 2015 ዓ.ም. ይፋ ሲደረግ እንደተገለጸው፣ በዓለም አቀፍ ትምህርት ቤቶች የሚሰጡ ትምህርቶች የኢትዮጵያን
ሥርዓተ ትምህርት ያልተከተሉ ናቸው፡፡

ውጤቱን ይፋ ያደረጉት የአዲስ አበባ ከተማ ትምህርት ቢሮ ኃላፊ ዘላለም ቱሉ (ዶ/ር) ከአዲሱ ሥርዓተ ትምህርትና አጠቃላይ  ከትምህርት
መዋቅሩ ሽግግር ጋር ተያይዞ በአዲስ አበባ በግል ትምህርት ቤቶች ያሉ
ፍላጎቶች፣ ‹‹አንዳንዱ ከአገር አጠቃላይ ነባራዊ ሁኔታና ህልውና ጋር የሚገናኙ ሆነው አግኝተናል፤›› ብለዋል፡፡

በአንዳንድ የግል ትምህርት ቤቶች አስፈላጊ ነው ተብሎ በማይታመንበት ሁኔታ ሥርዓተ ትምህርቱን በመጥላትና በመሸሽ፣ ወደ ዓለም አቀፍ
ትምህር ቤቶች (ኢንተርናሽናል ስኩልስ) የመግባት
ፍላጎቶች እንደታዩም ጠቁመዋል፡፡