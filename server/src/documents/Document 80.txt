ሙስና  እጅግ ከመስፋፋቱና በዓይነቱ በጣም እየረቀቀ ከመምጣቱ የተነሳ ኅብረተሰቡ የተገነባበትን መዋቅር እንዳያሽመደምድ ያሰጋል የሚለው መጽሔቱ፣ በአንዳንድ ቦታዎች በእጅ ካልተሄደ ምንም ነገር ማስፈጸም 
ከማይቻልበት ደረጃ መድረሱን የሚያወሳው ለተገቢው ሰው የሚሰጥ ጉቦ አንድ ሰው ፈተና እንዲያልፍ፣ መንጃ ፈቃድ እንዲያወጣ፣ ውል እንዲፈራረምና የፍርድ ቤት ክስ እንዲረታ ያስችለዋል በማለት ነው፡፡

በዓለም አቀፍም ሆነ አገር አቀፍ ደረጃ ችግር የሆነው ሙስናን ለመግታት፣ በኢትዮጵያ ከተቋቋሙት ተቋማት አንዱ የአዲስ አበባ ከተማ የሥነ ምግባርና ፀረ ሙስና ኮሚሽን ነው፡፡ ኮሚሽኑ ለፀረ ሙስና 
ትግሉ ይበጀኛል ያለው ከሕዝቡ ዘጠና ከመቶ የሆነውን አማኝ ካቀፉት ከሃይማኖት ተቋማት ጋር በመሆን መፍትሔ ማፈላለግ ነው፡፡

ለዚህም ነው ‹‹የሚታመንና የሚተማመን ትውልድ በመፍጠር ሙስናን መታገል›› በሚል መሪ ቃል ሐምሌ 26 ቀን 2015 ዓ.ም. የፓናል ውይይት ያካሄደው፡፡

በሥነ ምግባር የተገነባና ሙስናን የሚፀየፍ ዜጋ ለማፍራት እየተካሄደ ባለው እንቅስቃሴም የየበኩላቸውን አስተዋጽኦ ለማበርከት ዝግጁ መሆናቸውን የመዲናዪቱ የሃይማኖት ተቋማት ጉባዔ አባላት አስታውቀዋል፡፡

ከአስተያየት ሰጪዎቹ መካከል የካቶሊክ ቤተ ክርስቲያን ተወካይ ‹‹በየእምነት ተቋማት የሙስናን አፀያፊነትና የሥነ ምግባር ብልሹነትን አስመልክቶ የሚያስተምር ጠፍቶ ሳይሆን የሚያስተምረውም በሚያስተምረው 
ቃል መሠረት ሲንቀሳቀስ አለመታየቱ ነው፤›› ብለዋል፡፡

ስለዚህ የእምነት ተቋማትም ሆነ የመንግሥት መሥሪያ ቤቶች ኃላፊዎች በየአደባባዩና በየስብሰባዎች የሚናገሩትን ያህል በተግባር ቢተረጉሙና እንደተናገሩት ሁሉ ሆነው ቢገኙ ሙስናና የሥነ ምግባር ችግሮች 
አሁን ባሉበት ደረጃ ላይ ሊደርሱ አይችሉም ነበር የሚል እምነት እንዳላቸው ነው የተናገሩት፡፡