ዓምና በእግር ኳሱ አነጋጋሪ የሆነው የተጫዋች ዝውውር የዓለም ሚዲያን ተቆጣጥሮ ነበር፡፡ ከዝውውሩ በላይ የተጫዋቹ በእግር ኳሱ ያተረፈው ስምና ተወዳጅነት የበለጠ ጉዳዩን አክሮታል፡፡ ተጫዋቹ ከአንድ ተወዳጅ ሊግ እግር ኳስ እምብዛም ወደ ማይዘወተርበት አገር ለማቅናት መወሰኑ የበለጠ አነጋጋሪ ነበር፡፡ ፖርቱጋላዊው ክሪስትያኖ ሮናልዶ ከእንግሊዙ ክለብ ማንቺስተር ዩናይትድ ወደ ሳዑዲው ክለብ አል ናስር ለመዘዋወር ከውሳኔ መድረሱ በርካቶችን ያስገረመ ክስተት ነበር፡፡

የዓለም እግር ኳስ ኮከብ ተጫዋቹ ውሳኔ ከዕድሜው ጋር የተያያዘና በአውሮፓ ክለቦች ተቀባይነት ሊኖረው ስለማይችል መካከለኛው ምሥራቅ ማረፊያው ለማድረግ ብቸኛ ምርጫ ማድረጉ እንዳልቀረ ሲነገር ነበር፡፡

ሮናልዶ በሳዑዲው ክለብ አል ናስር ሁለት ዓመት ከመንፈቅ ለመቆየት በየዓመቱ 315 ሚሊዮን ዶላር እንደሚከፍለው ሲገለጽ ጉዳዩ ግልጽ እየሆነ መጣ፡፡ ይሄም የተጫዋቹን ልብ ያሸፈተው ረብጣ የነዳጅ ገንዘብ መሆኑ ተረጋገጠ፡፡ በሳዑዲው ክለብ ተደፍሮ የማያውቀው የክፍያ መጠን በርካቶችን አፍ ያስያዘ ዜና ሆነ፡፡

ከዚህም ባሻገር የ37 ዕድሜው ሮናልዶ የቀረበለት የክፍያ የገንዘብ መጠን ከአውሮፓ ወደ መካክለኛው ምሥራቅ አምርቶ ከፍተኛ ደመወዝ የሚከፈለው ተጫዋች ለመሆን ቻለ፡፡

የአምስት ጊዜ የባላንዶር አሸናፊው፣ የአምስት ጊዜ የሻምፒዮንስ ሊግ ዋንጫ አሸናፊና የበርካታ ክብረ ወሰኖች ባለቤት ሮናልዶ በሳዑዲ አንድ ዓመት ሞላው፡፡

የሮናልዶ ወደ ሳዑዲ ሊግ ማቅናት ዳር ቆመው ሲያሽሟጥጡ ለነበሩና ‹‹ምን ነክቶት ነው?›› ሲሉ የነበሩ ሁሉ ዘንድሮ በተቃራኒ ወደ ሊጉ ለማቅናት መንገዱን የጠረገላቸው ተጫዋች ሆነ፡፡

የሮናልዶን ፈር ቀዳጅነት በመከተል በርካታ የአውሮፓ ክለብ ተጫዋቾች በዓመት በሚቀርብላቸው ረብጣ ምክንያት ልባቸው ወደ ሳዑዲ ሊግ እንዲሸፍት ዳርጎታል፡፡

የሮናልዶን ወደ ሳዑዲ ሊግ ማቅናት ተከትሎ የሪያል ማድሪዱ አጥቂ ካሪም ቤንዜማ፣ የቼልሲው አማካይ ኒጎሎ ካንቴን ጨምሮ በርካታ ተጫዋቾች ፊርማቸውን ለሳዑዲ ክለብ እያኖሩ መሆኑ ተገልጿል፡፡

በዚህም ምክንያት በርካታ የስፖርት ባለሙያዎችና ተንታኞች የሳዑዲ ሊግ በሚያቀርበው ረብጣ ምክንያት የእግር ኳሱን እያጠፋው ነው የሚል ክስ ሲያቀርቡ ቆይተዋል፡፡

የእግር ኳስ ጨዋታ ዘመን ከዘመን እየተሻሻለና እየዘመነ መምጣቱን ቢስተዋልም፣ ክለቦች ለተጫዋቾች ዝውውር የሚያወጡት ከፍተኛ ገንዘብ ግን ለዛውን ማጥፋቱ እንዳልቀረ ይነሳል፡፡

የተጫዋቾች የተጋነነ የዝውውር ክፍያ በኢትዮጵያም እየተዛመተ መምጣቱ መነጋገሪያ ሆኗል፡፡ ቀድሞ በጥቂት ክለቦች ብቻ ይቀርብ የነበረው የተጋነነ የዝውውር ክፍያ አሁን በሁሉም ክለቦች እየቀረበ መምጣቱ እየተጠቀሰ ነው፡፡

በከፍተኛ የበጀት እጥረትና በመሠረታዊ የማዘውተሪያ ሥፍራ እጦት የሚንገላቱት ክለቦች ለተጫዋቾች ከፍተኛ የዝውውር ገንዘብ ማቅረባቸውን ተያይዘውታል፡፡ የኢትዮጵያ እግር ኳስ ፌዴሬሽን የዝውውር መስኮት መከፈቱን ይፋ ካደረገ በኋላ፣ በርካታ የፕሪሚየር ሊግ ክለቦች የተጫዋቾችን ውል በማደስና አዳዲስ ተጫዋች በማስፈረም ተጠምደዋል፡፡

በተለይ ወደ ሊጉ ያደጉ አዳዲስ ክለቦች በቡድናቸው ውስጥ ልምድ ያላቸውን ተጫዋቾች  ለማካተት  አዳዲስ ተጫዋቾችን እያስፈረሙ ይገኛሉ፡፡

ታዲያ ክለቦች ለአንድ ተጫዋች ለሁለት ዓመትም ለማቆየት እስከ 15 ሚሊዮን ብር ድረስ ወጪ እያደረጉ እንደሚገኙ መረጃዎች ያመለክታሉ፡፡ በነባር ክለቦች 10 ሚሊዮን ብር፣ 9.6 ሚሊዮን፣ 8 ሚሊዮን፣ እንዲሁም 6 ሚሊዮን ብር ድረስ ለሁለት ዓመት እያስፈረሙ እንደሚገኙ ተጠቁሟል፡፡

በፕሪሚየር ሊግ ከሚሳተፉ 16 ክለቦች መካከል አብዛኛዎቹ በመንግሥት ካዝና የሚተዳደሩ ናቸው፡፡ የተጫዋቾች ዝውውር ክፍያም ሆነ የክለቡ አጠቃላይ ወጪ የሚሸፈነው በከተማ አስተዳደሮች ነው፡፡ ይህም ገንዘብ ከኅብረተሰቡ በታክስ መልክ የሚሰበሰብ በመሆኑ፣ የገንዘብ ምንጭን ያለማከለ ወጪ መጋለጡ የሚጠቅሱ አሉ፡፡

በተለይ ወደ ለሊጉ የሚያድጉ ክለቦች በሊጉ መቆየትና እንደ ስኬት በመቁጠር ረብጣ ገንዘባቸውን ሲያወጡ ይስተዋላል፡፡

ይህም የአሠልጣኞች፣ የቡድን መሪዎችንና ተጫዋቾችን ኪስ ከማደለብ በዘለለ፣ ሊጉን ሊለውጠው አለመቻሉ፣ ይልቁንም ተጫዋቾችን ማፍራት ወደማይቻልበት ደረጃ መድረሱ ይነሳል፡፡

ክለቦች በሊጉ ረዥም ዓመት የቆዩና ‹‹ልምድ ያላቸው ተጫዋቾችን እናስፈርም›› በሚል የዳቦ ስም፣ ዕድሜያቸው የገፉ ተጫዋቾችን በማስፈረም፣ ታዳጊዎች ከሥር እንዳያድጉ እንቅፋት መሆናቸው ይጠቀሳል፡፡

ክለቦች በሥራቸው ታዳጊዎችን በመያዝ ተተኪዎች በማፍራት ፈንታ፣ በዕድሜ የገፉ ተጫዋቾችን አጭቆ በመያዝ፣ ከክለብ ክለብ ማዘዋወርን ተያይዘውታል ሲሉ ባለሙያዎች ሁኔታውን ለሪፖርተር ያስረዳሉ፡፡

ከዚህም ባሻገር በሊጉ ለረዥም ዓመት የቆዩ አሠልጣኞች በሚዘዋወሩባቸው ክለቦች ሁሉ ይዘዋቸው የሚዞሯቸው ተጫዋቾች መኖራቸውን ሌላው ጉዳይ ነው፡፡

ተጫዋቾች ተገቢው ክፍያ ማግኘት እንደሚገባቸው የሚስማሙት ባለሙያዎች ተመጣጣኝ መሆን እንደሚገባው ግን ከመናገር አልተቆጠቡም፡፡

በሌላ በኩል በ2015 ዓ.ም. የኢትዮጵያ ፕሪሚየር ሊግ በርካታ ክለቦች የተጨዋቾችን ደመወዝ መክፈል እንደተሳናቸውና ከተጫዋቾች ጋር እሰጥ አገባ ውስጥ መቆየታቸው ሲዘገብ ቆይቷል፡፡

የወልቂጤ፣ ለገጣፎ ለገዳዲና አዳማ ክለቦች ለተጫዋቾች ደመወዝ መክፈል ባለመቻላቸው ክስ ሲቀርብባቸው ነበር፡፡ የሊጉ ሻምፒዮና ቅዱስ ጊዮርጊስ እንኳን ለተጫዋቾቹ የአራት ወር ደመወዝ ሳይከፍል መቆየቱ ሲነገር ቆይቷል፡፡

ክለቦች ለከፍተኛ የገንዘብ እጥረት ሊዳረጋቸው የቻለው አቅምን ከግምት ያላስገባ ከፍተኛ የደመወዝ ክፍያ መፈጸማቻቸው እንደሆነ ይጠቀሳል፡፡

የኢትዮጵያ ፕሪሚየር ሊግ አክሲዮን ማኅበር ‹‹ዘርፈ ብዙ የግምገማ፣ ጥናትና የልማት ፍኖተ ካርታ›› በሚል ያስጠናው ጥናት፣ የተጫዋቾች ክፍያ አስተዳደር ቅጥ ማጣት የአገሪቱን እግር ኳስ እየገደለው እንደሚገኝ ጠቅሷል፡፡

ከወራት በፊት በቀረበው ጥናት መሠረት የኢትዮጵያ ፕሪሚየር ሊግ እያንዳንዱ ክለብ በአማካይ 70 በመቶ (40 ሚሊዮን) ወጪ ለደመወዝ ክፍያ እንደሚውል ያስቀምጣል፡፡ በዚህም ሥሌት አንድ ተጫዋች በአማካይ 2,667 ዶላር በወር እንደሚከፈለው ያስቀምጣል፡፡

ክለቦቹ ለተጫዋቾቻቸው የሚከፍሉ ክፍያ ከፍተኛ የገቢ ምንጭ መሆኑ በበጎነት በጥናቱ ቢነሳም፣ የክፍያው መጠን በአንድ በኩል በረዥም የክለቦች የዕድገት ጉዞ ውስጥ የማያዛልቅ መሆኑን ይጠቅሳል፡፡

በአንፃሩ እንደ ኢትዮጵያ በማደግ ላይ ላለ አገር ከፍተኛ ሙዓለ ንዋይ በመንገድ፣ የጤና ማዕከላት፣ ትምህርት ቤቶች ባሉ መሠረተ ልማቶች ላይ ሊፈስ ሲገባው፣ የመንግሥት ገንዘብ ለተጫዋቾች ክፍያ መዋሉ አግባብ አይደለም የሚሉ አስተያየቶች ይደመጣሉ፡፡

በሌላ በኩል ክለቦች ያስፈረሟቸውን አዲስ ተጫዋችና ውል ያደሱ ተጫዋቾችን  ዝውውር ሒደት በኢትዮጵያ እግር ኳስ ፌዴሬሽን በኩል ማድረግ እንደሚገባቸው በፌዴሬሽኑ መተዳደሪያ ደንብ ተቀምጧል፡፡ ይሁን እንጂ ክለቦቹ የተጫዋቾችን ስም ዝርዝር ለፌዴሬሽን ቢልኩም፣ ትክክለኛውን የገንዘብ መጠን እንደማያሳውቁ ይተቻል፡፡

በ2016 ዓ.ም. የኢትዮጵያ ፕሪሚየር ሊግ የሚካፈሉ ክለቦች በተለይም ረብጣ  ያፈሰሱ ክለቦች በሊጉ የሚያስመዝግቡት ውጤት ተጠባቂ ነው፡፡