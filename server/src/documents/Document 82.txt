የአዲስ አበባ ከተማ አስተዳደር ፍትሕ ቢሮ የከተማዋን የፍትሕ ዘርፍ ተቋማትን አደረጃጀት ለማስተካከል ያግዛል ያለውን የትራንስፎርሜሽን መሠረታዊ ለውጥ ፍኖተ ካርታ ማዘጋጀቱን አስታወቀ፡፡

ፍኖተ ካርታው የከተማዋ ፍትሕ ተቋማት ለነዋሪዎች መብት ተደራሽ እንዲሆኑ የሚያስችል ከወንጀል ሥልጣን ጋር የተያያዙ ጉዳዮችን ጨምሮ፣ ሌሎች በርካታ ጉዳዮችን የሚያካትት እንደሆነ ተገልጿል፡፡

በተጨማሪም ፍኖተ ካርታው በአዲስ አበባ የቻርተር ማሻሻያ ጥያቄዎች ሊያነሱ የሚችሉ ሐሳቦች ሊኖሩት እንደሚችሉ ተመልክቷል፡፡ ወደፊት የፍትሕ ዘርፉን አደረጃጀት ለማስተካከል የሚያስችሉ ሊፈተሹ የሚችሉ ሕጎችና 
አሠራሮች ሊኖሩ እንደሚችሉና በዝርዝር እንደሚታዩ፣ የአዲስ አበባ ከተማ አስተዳደር ፍትሕ ቢሮ ምክትል ኃላፊ አቶ አሰፋ ምሕረቴ  የቢሮውን የ2015 በጀት ዓመት ዕቅድ አፈጻጸም ሐምሌ 26 ቀን 2015 ዓ.ም 
በዋሽግተን ሆቴል በተገመገመበት ወቅት አስረድተዋል፡፡

አጠቃላዩ የኢትዮጵያ የፍትሕ ዘርፍ ትራንስፎርሜሽን በአገር አቀፍ ደረጃ የሚመራው በሕዝብ ተወካዮች ምክር ቤት በአፈ ጉባዔው አማካይነት መሆኑን፣ በአስፈጻሚ አካላት ውስጥ ያሉትን የፍትሕ ዘርፎች ደግሞ 
በፍትሕ ሚኒስቴር አማካይነት በአገር አቀፍ ደረጃ የሚመራ መሆኑ ተጠቁሟል፡፡

ከፍትሕ ዘርፍ የሚጠብቃቸው በርካታ አገልግሎቶች ቢኖሩም፣ ነገር ግን ዘርፉ በርካታ ችግሮች ያሉበትና ቅሬታዎች በመብዛታቸው ኅብረተሰቡ በዘርፉ ላይ አመኔታ እያጣ የዕርካታ ዕጦት እየተሰማው መሆኑን አቶ 
አሰፋ አስረድተዋል፡፡ ተጨባጭ ችግሮችም እየታዩ ስለመሆናቸው አክለዋል፡፡