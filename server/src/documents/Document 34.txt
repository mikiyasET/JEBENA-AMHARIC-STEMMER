ኢትዮጵያን አረንጓዴ በማልበስ ለመጪው ትውልድ ቅርስ ማቆየት በእጅጉ የሚደገፍ ተግባር ነው፡፡ ለዘመናት በተፈጥሮ ሀብቶች መራቆት ምክንያት በድርቅና በረሃብ በፈረቃ የምትመታ አገር፣ በተለያዩ ዕፅዋት ወደ ምድር ገነትነት የሚቀይራት ፕሮጀክት ለወደፊቱ ብቻ ሳይሆን ለአሁኑ ትውልድም ይጠቅማል፡፡ በአንድ ቀን ከ500 ሚሊዮን በላይ ችግኞችን በመትከል በረሃማነትንና ድርቅን ለመከላከል የተደረገው ጥረት በዚህ መሠረት ሲደገፍ፣ ወደፊትም ለአገር የሚጠቅሙ ሌሎች ፕሮጀክቶችና የልማት ዕቅዶች ሁሉን አሳታፊና አቃፊ እንዲሆኑ መንገዱን ይጠርጋል፡፡ ችግኞችን በጋራ በመትከል የተጀመረው አገራዊ እንቅስቃሴም፣ በሌሎች መስኮች ተጠናክሮ እንዲቀጥል በማድረግ የመለያየትና የመጠፋፋት አባዜ መሰበር አለበት፡፡ ኢትዮጵያውያን አንድ ሆነው ለጋራ ብሔራዊ ጉዳዮች እንዲሠለፉ ለማድረግ ደግሞ፣ ከምንም ነገር በላይ ለሐሳብ ልዩነት ዕውቅና መስጠትም ተገቢ ነው፡፡ በዚህ መንፈስ መቀራረብና አብሮ መሥራት ሲለመድ፣ በበርካታ አገራዊ ጉዳዮች ላይ ለመመካከርም ሆነ ለመደራደር አያቅትም፡፡ በጠላትነት በመፈራረጅ ዓይንህን ለአፈር ከሚል የጽንፈኝነት ባህሪ በመላቀቅ፣ ለልዩነቶች ዕውቅና ተሰጣጥቶ ለአገር ልማትና ዕድገት በአንድነት መሠለፍ ይለመድ፡፡ አገር የምትደምቀው በዚህ መንገድ ነው፡፡

የመንግሥት ሥልጣን የጨበጠው ኃይል “ከእኔ በላይ ለአሳር” ከሚል ጨለምተኛ አመለካከት በመራቅ፣ በሐሳብም ሆነ በተግባር ከሚለያዩት ተፎካካሪዎቹ ጋር በሰላማዊ መንገድ መነጋገር ይጀምር፡፡ ጦር ሰብቀው ከሚፋለሙት ኃይሎች ጋር ጭምር ሰላማዊ ምኅዳር በመፍጠር ይነጋገር፡፡ የኢትዮጵያ ችግሮች የሚፈቱትም ሆነ ዘለቄታ ያለው ልማት ማስቀጠል የሚቻለው፣ በፖለቲካ ምኅዳሩ ውስጥ ያለው የተበላሸ ገጽታ ሲለወጥ ነው፡፡ በጦርነት ማንም አሸናፊ መሆን እንደማይችል የሰሜን ኢትዮጵያ አውዳሚ ጦርነት በሚገባ እንዳስተማረው ሁሉ፣ አሁንም የትኛውንም ዓላማ ለማሳካት ሲባል የሚካሄድ ግጭት የንፁኃንን ሕይወት ከመቀማትና የአገር ሀብት ከማቃጠል ውጪ ፋይዳ ስለሌለው ለሰላማዊ ንግግር ዕድል ይሰጥ፡፡ ለዚህ ደግሞ መንግሥት ከግማሽ በላይ ምዕራፍ ተጉዞ ለሰላምና ለመረጋጋት መፈጠር አርዓያ ይሁን፡፡ በሌላው ወገን ያሉ ኃይሎችም ለሰላማዊ የመፍትሔ አማራጭ የበኩላቸውን ድርሻ ይወጡ፡፡ አርሶ አደሮች በዚህ ክረምት ሰላም አግኝተው ካላረሱ፣ በ“እንቅርት ላይ ጆሮ ደግፍ” እንዲሉ ሕዝባችን ለረሃብ ይዳረጋል፡፡ ልማቱም ሆነ ዕድገቱ ዕውን መሆን የሚችለው ሰላም ሲሰፍን ብቻ ነው፡፡

የአገሪቱ ልሂቃንና ምሁራን “ኢትዮጵያ ወዴት እየሄደች ነው?” ከሚለው የሰበብ የፖለቲካ ዕሳቤ ተላቃችሁ፣ “ኢትዮጵያን ወዴት እየወሰድናት ነው?” የሚል ሞጋች ጥያቄ በማንሳት ድርጊታችሁን መርምሩ፡፡ ለመንግሥትም ሆነ ለገዥው ፓርቲ ድጋፍ ያላችሁ ከምንም ነገር በፊት አገር አስቀድሙ፡፡ አገር የማያስቀድም የፓርቲም ሆነ የፖለቲካ ድርጅት ድጋፍ ለማንም ፋይዳ ስለሌለው፣ በፓርቲም ሆነ በመንግሥት ሥራችሁ ከምንም ነገር በላይ ለኢትዮጵያ ጥቅም ሥሩ፡፡ መንግሥትና ፓርቲ ያልፋሉ፣ አገር ግን ኃላፊ አይደለችም፡፡ መንግሥትና ገዥውን ፓርቲ የምትቃወሙም በአገርና በገዥ መሀል ያለውን ልዩነት ተገንዘቡ፡፡ ለአገር ጥቅም የማይበጁ ድርጊቶችን ስትኮንኑ አብራችሁ ጠቃሚ ጉዳዮችን አትጨፍልቁ፡፡ ከስሜት ይልቅ ለምክንያታዊነት አድሉ፡፡ በግለሰብም ሆነ በስብስብ ላይ ያላችሁን ጥላቻ ለአገር የሚተርፍ እንዳይሆን ተጠንቀቁ፡፡ ከዚህ በፊት ከደረሱ ጥፋቶች ተማሩ፡፡ ከግራም ሆነ ከቀኝ ሳትሆኑ “ፖለቲካና ኮረንቲ…” ብላችሁ ዳር የያዛችሁ የእናንተ መንገድም አያዋጣም፡፡ “የጋን ውስጥ መብራት” ሆናችሁ ከምታጉረመርሙ የሚፈለግባችሁን አስተዋፅኦ ለማዋጣት ዝግጁ ሁኑ፡፡

የትምህርት ሥርዓታችን ጉዳይ ጥልቅና ሰፊ ምርመራ ይፈልጋል፡፡ ከዝቅተኛው እስከ ከፍተኛ ትምህርት ተቋማት ድረስ የሚስተዋለው ጉድለት አገራዊ ርብርብ ይፈልጋል፡፡ ትውልድ ይቀረፅበታል ተብሎ ተስፋ የሚጣልበት የትምህርት ጉዳይ ጣት የሚቀሳሰሩበት ሳይሆን፣ የሁላችንም ኃላፊነት ነው ተብሎ መፍትሔ ለማዋጣት ጥረት ካልተደረገ በጣም ከባድ ነው፡፡ በትምህርት ሥርዓቱ ውስጥ ሥር የሰደደ በሽታ ሆኖ የሚስተዋለው ችግር፣ በአሁኑ ጊዜ ፍጥጥ ብሎ ወጥቶ ውጤቱ በሚገባ እየታየ ነው፡፡ ከዚህ ቀደም በ12ኛ ክፍል ብሔራዊ ፈተና ተፈታኞች ውስጥ ሦስት በመቶ ብቻ ማለፋቸው ጉድ ማሰኘቱ ይታወሳል፡፡ አሁን ደግሞ ከከፍተኛ ትምህርት ተቋማት ከሚመረቁ ውስጥ ከመንግሥት 40 በመቶ፣ እንዲሁም ከግል ከፍተኛ ትምህርት ተቋማት 17 በመቶ ብቻ የመውጫ ፈተና ማለፋቸው ተሰምቷል፡፡ የትምህርት ጥራቱ የደረሰበት ዝቅጠት በዚህ ሁኔታ ፍንትው ብሎ ሲታይ ዝምታው ምንድነው ማለት ተገቢ ነው፡፡ የነገ አገር ተረካቢዎች ተስፋ ሲጨልም ተጠያቂዎች የትምህርት ሥርዓቱ ውስጥ ያሉ ብቻ ሳይሆኑ፣ መንግሥትን ጨምሮ ሁሉም ባለድርሻዎች እንደሆኑ መዘንጋት አይገባም፡፡ አገርና ትውልድ ለማዳን ርብርብ ይደረግ፡፡

በግሉ ክፍለ ኢኮኖሚ ውስጥ ያላችሁ አገር ብዙ የምትጠብቅባችሁ ወገኖች ውስጣችሁ የበቀለውን ክፋት አስወግዱ፡፡ በተለይ በዘርፍና በንግድ ማኅበራት የታቀፋችሁ የንግዱ ማኅበረሰብ አባላት፣ ከትርፍ በፊት ለሕዝብ ደኅንነትና ለአገር ህልውና አስቡ፡፡ በንፅህና ሠርታችሁ የሚገባችሁን የምታገኙ የህሊና ባለቤቶች እንዳላችሁ ሁሉ፣ ግብር በማጭበርበርና ወገንን ላልተገባ ሰው ሠራሽ እጥረት በመዳረግ የእጥፍ እጥፍ ትርፍ የሚያግበሰብሱ አገር የሚበድሉ እንደ አሸን ፈልተዋል፡፡ በሚዛን ከሚያጭበረብሩና ባዕድ ነገሮችን ቀይጠው ለሸማቾች ከሚያቀርቡ ጀምሮ፣ ከሙሰኛ ባለሥልጣናት ጋር በመመሳጠር የአቅርቦት ሰንሰለቶችን በማገት ሕዝብ እያስራቡ ያሉ ወንበዴዎች በጣም ተበራክተዋል፡፡ የንግድ ምክር ቤቶችም ሆኑ የዘርፍ ማኅበራት፣ እንዲሁም ሌሎች የጥቅምና የሙያ ማኅበራት ሳይቀሩ እነዚህን እኩዮች ማስቆም ካልቻሉ ፋይዳቸው አይረቤ መሆኑን ይወቁት፡፡ ብዙዎች ታሪክ ሠርተው ያለፉበትን የተከበረ የንግድ ሥራ የሌብነትና የዝርፊያ ማዕድ ያደረጉ ሲበራከቱ፣ የንግዱ ማኅበረሰብ አባላት ተባብረው መፍትሔ እንዲፈለግ ካላደረጉ አገርን እየበደሉ እንደሆነ ይወቁት፡፡ ለልጆቻችሁ ማደጊያም ሆነ መኖሪያ የሚሆን ሀብት ለማካበት ስትሉ አገር አትበድሉ፡፡

በሁሉም የሙያ መስኮችና ዘርፎች በርካታ ፈተናዎች አሉ፡፡ እነዚህን ፈተናዎች ተሻግሮ አገር ማሸጋገር የሚቻለው ግን ከግላዊና ከቡድናዊ ፍላጎት በላይ ተቆርቋሪነት ሲኖር ነው፡፡ አገር ለመጪው ትውልድ የተሻለች እንድትሆን ሲታሰብ፣ አሁን ያለው ትውልድም በዚያው ልክ ሊታሰብለት ይገባል፡፡ ሰብዓዊና ዴሞክራሲያዊ መብቶቹ ተከብረውለት የዜግነት ግዴታውን እንዲወጣ ማድረግ ያስፈልጋል፡፡ እያንዳንዱ ዜጋ በነፃነት፣ በእኩልነትና በፍትሐዊነት የሚኖርባት አገር እንድትኖረው ቅድሚያ መስጠት ተገቢ ነው፡፡ ዜጎች በአገራቸው ደስተኛ ሲሆኑ የሚፈለግባቸውን አስተዋፅኦ ለማበርከት ወደኋላ አይሉም፡፡ ለዚህ ደግሞ መንግሥት፣ ገዥውን ፓርቲ ጨምሮ ሁሉም የፖለቲካ ኃይሎች፣ የእምነት መሪዎች፣ የአገር ሽማግሌዎች፣ ልሂቃንና ምሁራን፣ እንዲሁም በአገር ውስጥም ሆነ ከአገር ውጪ ይመለከተናል የምትሉ ወገኖች በሙሉ ከአገር በላይ ምንም እንደሌለ በመረዳት ኃላፊነታችሁን ተወጡ፡፡ አዛውንቶች የሚያለቅሱባት፣ ሕፃናት የሚራቡባት፣ አቅመ ደካሞች ተስፋ ቢስ የሚሆኑባትና አጠቃላይ ሕዝቧ በግራ መጋባት የሚባዝኑባት ኢትዮጵያ ጉዳይ ያሳስባችሁ፡፡ መጪው ጊዜ ብሩህ እንዲሆን አግዙ፡፡ ለትውልድ የሚሻገር ቅርስ የሚኖረው አገር ስትኖር ነው!