የአገር ልማትና ዕድገት የጋራ መግባባት ይፈልጋል፡፡ የእርሻ ሥራው፣ የእንስሳት ሀብቱ፣ የኢንዱስትሪው፣ የቱሪዝሙ፣ የማዕድናቱ፣ የፓርኮች፣ የሪዞርቶችና የሌሎች መስኮች ልማት ለአገር ጠቃሚ እንደሆነ ማንም ጤነኛ ሰው
የሚስማማበት ነው፡፡ በሕዝብ ድምፅ ሥልጣን የያዘ መንግሥት በሁሉም መስኮች የተሰጡትን ኃላፊነቶች ሲወጣ በሕግ እንደተደነገገው በግልጽነት፣ በተጠያቂነትና በኃላፊነት መርህ ሥራውን ማከናወን ይጠበቅበታል፡፡

ጥያቄዎች ሲቀርቡለትም ያለ ምንም ማመንታት ምላሽ መስጠት አለበት፡፡ እያንዳንዱ ከበጀት ላይ የሚወጣ ሳንቲምና ከውጭ የሚገኝ ድጋፍ ሳይቀር፣ በሕጋዊ መንገድ የሚታወቅ አፈጻጸምና ቁጥጥር ያስፈልገዋል፡፡ 
ከኢኮኖሚው በተጨማሪ የዜጎች ከፍተኛ ሥጋት የሆነው የሰላምና የፀጥታ ጉዳይ በለሆሳስ የሚታለፍ አይደለም፡፡ 

የዜጎች እንቅስቃሴ በታጣቂዎች ዕገታ ከመስተጓጎሉም በላይ ንፁኃን ያለ ጥፋታቸው ሕይወታቸውን እያጡ ነው፡፡ የምርቶች አቅርቦት በመታነቁ የኑሮ ውድነት ከመጠን በላይ ሕዝቡን እያደቀቀው ነው፡፡ 
መንግሥት የሕግ የበላይነትን ማስከበር አለበት ሲባል በሕጉ መሠረት ኃላፊነቱን መወጣት አለበት ማለት ነው፡፡ ሰብዓዊ መብቶችን ከማስከበር ጎን ለጎን የአገርና የሕዝብን ደኅንነት ለማስጠበቅ ከዜጎች ጋር 
ተባብሮ መሥራት አለበት፡፡ በዚህ ጉዳይ ላይ መግባበት የግድ ነው፡፡ መንግሥት መጀመሪያ ታማኝ መሆን ያለበት ለሕዝብ ነው፡፡

ለዘመናት ከእናቱ ጀርባ ላይ መውረድ እንዳቃተው ሕፃን ባለበት የሚዳክረው ትርጉም አልባው የፖለቲካ ምኅዳር፣ አሁንም ምንም ዓይነት ለውጥ ሳያሳይ የተፎካካሪነትን ስሜት እየገደለ ነው፡፡ 