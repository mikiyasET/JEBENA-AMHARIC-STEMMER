ኢትዮጵያ ውስጥ በጣም መሠረታዊ ከሚባሉት አቅርቦቶች መካከል ምግብ፣ ልብስና መጠለያ በአግባቡ ማግኘት ዛሬም የሚሊዮኖች ፈተና ነው፡፡ እንኳንስ ከሃያ ሚሊዮን በላይ ወገኖች የዕለት ደራሽ ዕርዳታ 
ያስፈልጋቸዋል ተብሎ ሪፖርት በሚቀርብባት አገር ውስጥ፣ ወትሮም ቢሆን በርካታ ሚሊዮኖች ከድህነት ወለል በታች የምሬት ኑሮ እንደሚገፉ ለዓመታት ብዙ የተባለበት ነው፡፡ 

ለዚህ ችግር ዋነኛ ተብለው ከሚጠቀሱ ምክንያቶች መካከል አንድ የመንግሥት ፖሊሲ በአግባቡ አለመታቀዱ ነው፡፡ ይህ ለዓመታት ሲንከባለል የኖረ ችግር ከሰሜን ኢትዮጵያ አውዳሚ ጦርነት ማግሥት የመሠረተ 
ልማት ፕሮጀክቶችን የሚያጥፍ የቁጥቁጥ በጀት ሲፀድቅ፣ በዜጎች አጠቃላይ ሕይወት ላይ ይዞት ሊመጣ የሚችለው ፈተና በቀላሉ ይታወቃል፡፡ መንግሥት ወጪዎቹን መቀነስ እንደሚኖርበት ለማንም ግልጽ ቢሆንም፣ 
በወጪ ቅነሳ ስም ለሕዝብ የኑሮ ዕድገት ሊያመጡ የሚችሉ ፕሮጀክቶች ሲታጠፉ ጥያቄ ማስነሳቱ አይቀሬ ነው፡፡ 

የሥራ አጥነት ችግር ናላ እያዞረ መንግሥት ሙሉ በሙሉ በሩን ሲዘጋም የፍትሐዊነት ጥያቄ ይነሳል፡፡የአገር ሀብት ምን ላይ መዋል እንደሚኖርበት የጋራ ግንዛቤ ከሌለ ውጤቱ ሁሉ በዜሮ ይባዛል፡፡

ዜጎች ለዘመናት ተዘፍቀው ከሚኖሩበት ድህነት ውስጥ መውጣት የሚችሉት አገር መልማት ስትጀምር ነው፡፡ ለልማቱ አስተዋጽኦ የሚያደርጉት ደግሞ ተሳትፎአቸው ሲታከልበት ነው፡፡ 
በከተማም ሆነ በገጠር ለመንገድ፣ ለባቡር፣ ለኃይል ማመንጫ፣ ለትምህርት፣ ለጤና፣ ለማምረቻና ለመሳሰሉት መሠረተ ልማቶች ዕቅዶች ሲወጡም ሆነ አማራጮች ሲቀርቡ የነቃ የሕዝብ ተሳትፎና ይሁንታ የግድ ነው፡፡ 