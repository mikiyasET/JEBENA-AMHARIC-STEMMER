በሁሉም ረገድ ተጠያቂነት ሰፍኖ አላለቀም፡፡ ነገር ግን ጥሩ ጅምሮች አሉ፡፡ ለምሳሌ የኦሮሚያ ፖሊስ ኮሚሽንን በተመለከተ በየፖሊስ ጣቢያው
 ያለውን ሁኔታ ክትትል በማድረግ ከኮሚሽኑ ጋር ምክክር አድርገናል፡፡
ኮሚሽኑ እንዳረጋገጠልን ከሆነ 961 ፖሊሶች በኦሮሚያ ውስጥ በወንጀል ተጠያቂ ተደርገዋል፡፡ 

ከዚህ በተጨማሪም 3,800 ፖሊሶች የዲሲፕሊን ዕርምጃ ተወስዶባቸዋል፡፡ ይህ እንግዲህ ዕርምጃ እየተወሰደ መሆኑን አመላካች ሲሆን፣
የተጀመረ የተጠያቂነት ሒደት መኖሩን አመላካች ሊባል ይችላል፡፡

ሌላው ግጭቱ መቆሙ በራሱ በማኅበራዊና ኢኮኖሚያዊ መብቶች መከበር ረገድ ብዙ ለውጥ ያመጣ ነው፡፡ ግጭቱ ቆሞ መልሶ ግንባታ
መጀመሩ፣ የፈረሱ ትምህርት ቤቶች፣ የጤና ተቋማትና ሌሎች መሠረተ
ልማቶች መጠገናቸው እንደ በጎ ጎን የሚታዩ ናቸው፡፡ አሳሳቢ ናቸው ከምንላቸው ነገሮች መካከል አንዱ ግን አሁንም ቢሆን ሙሉ ለሙሉ
ግጭቱ አለመቆሙን ነው፡፡

በአማራም ሆነ በኦሮሚያና በሌላም አካባቢ ግጭቶች እስካሉ ድረስ የሰዎች ሕይወት መጥፋትን ጨምሮ መብቶች መጣሳቸው ይቀጥላል፡፡ የሰዎች
መታገት፣ መሰወር፣ መቁሰል፣ መጎዳት፣ የመዘዋወርና
የመንቀሳቀስ መብት ማጣትን ጨምሮ ሠርቶ መብላት ሁሉ ችግር ይሆናል፡፡ በዚህ የተነሳ ደግሞ ምግብም ሆነ መጠለያ አግኝቶ መኖርም አስቸጋሪ
ይሆናል፡፡ ግጭቱ እስካልቆመ
ድረስ እጅግ ውስብስብ ችግሮች ናቸው የሚፈጠሩት፡፡ 