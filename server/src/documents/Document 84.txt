ባለፉት ዓመታት ከትምህርት ጥራት ጋር ተያይዞ የመጡ ችግሮችን ለመፍታት የሚያስችሉ የተለያዩ ማሻሻያዎች (ሪፎርሞች) በመከናወን ላይ ናቸው፡፡

ከማሻሻያዎቹ መካከል ተማሪዎች የሚማሩት ትምህርት ከዘመኑ ጋር ተስማሚ እንዲሆኑ ማድረግ፣ የትምህርት ተቋማትን ምቹና ማራኪ እንዲሆኑ ማስቻልና በተለይ ለልጃገረድ ተማሪዎች የወር አበባ ጤናና 
ሥነ ንጽሕና መጠበቂያ አገልግሎቶችን ማቋቋምና በሚገባ ማደራጀት ተጠቃሾች ናቸው፡፡

የትምህርት ሚኒስቴር የትምህርት ፕሮግራምና የጥራት ማሻሻያ ኃላፊ አቶ ዮሐንስ ዋጌሶ እንደገለጹት፣ ለተማሪዎች በክፍል ውስጥ የመገኘት፣ የመቆየትና የመዝለቅ ምጣኔ በወንድና በሴት ሲነጻጸር ሴቶች 
ሌሎች ተደራራቢ ችግሮቻቸው እንደተጠበቁ ሆነው ከወር አበባ ጋር በሚገናኙ ችግሮች ሳቢያ 20 በመቶ የሚሆኑት የትምህርት ቀናት ይባክኑባቸዋል፡፡

ለሴት ተማሪዎች ይህን ያህል መጠን ያላቸው የትምህርት ቀናት ባከኑ ማለት ተፈላጊውን ዕውቀት እንዳይጨብጡ ምክንያት እንደሚሆንባቸው፣ በዚህም የተነሳ ወደኋላ እንደሚቀሩ፣ በዚህም ተስፋ 
ይቆርጡና ትምህርታቸውን እንደሚያቋርጡ ነው ኃላፊው የተናገሩት፡፡

የዘመቻው አካል ከሆኑት ጉዳዮች አንዱ ሴቶች ወደ ትምህርት ቤት በሚመጡበት ጊዜ የትምህርት ቤት ቆይታቸው ምቹ እንዲሆን ማድረግ የሚያስችለውን የወር አበባ ጤናና ሥነ ንጽሕና አጠባበቅን የሚመለከት 
ተግባራትን ማከናወን እንደሚገኝበት ገልጸዋል፡፡

ይህንንም አስመልክቶ ትምህርት ሚኒስቴር አካታችና ተደራሽ የሆነ የውኃ፣ የመፀዳጃ ቤትና የወር አበባ ንጽሕና መጠበቂያ ክፍሎችን ለመገንባት የሚያስችሉና ደረጃቸውን የጠበቁ ልዩ ልዩ ዲዛይኖችን በማዘጋጀት 
የወር አበባ ጤናና ሥነ ንጽሕና አገልግሎት ለሁሉም ተደራሽ ለማድረግ ቁርጠኛነቱን ማሳየቱን ነው ያመለከቱት፡፡