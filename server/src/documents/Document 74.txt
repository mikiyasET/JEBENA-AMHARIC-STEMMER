አንድ ቤተሰብ ማገዶም ሆነ ኃይል የሚቆጥብ ማብሰያ ባለማግኘቱ ብዙ መስዋዕትነት ሊከፍል ይችላል፡፡ ይህ ደግሞ በማኅበራዊ፣ ከኢኮኖሚያዊና በጤና ሊገለጽ የሚችል ጉዳት ነው፡፡ ለምሳሌ በአሥር ብር ከሰል ወይ 
ማገዶ የዕለት ምግቡን ማብሰል የሚችል ቤተሰብ ዘመናዊ የአበሳሰል ሥርዓት አገልግሎት ስለሌለው፣ የከሰል ወይ የኃይል አቅርቦት ወጪው በእጅጉ ይጨምራል፡፡ 

ከማብሰያ ወጪ በተጨማሪ እንጨት ለቀማና የኃይል ፍላጎትን ለማሟላት ብዙ የጊዜና የጉልበት ድካምም ይጠይቃል፡፡ ይህን ከባድ ኃላፊነት የሚሸከሙት ደግሞ ቤተሰብን ለማቆም ወሳኝ መሠረት የሆኑት ሴቶችና 
እናቶች ናቸው፡፡ ለጭስ የተጋለጠ አበሳሰል አንደኛ በቀጥታ ለካርቦን ሞኖክሳይድ ጭስ ያጋልጣል፡፡ ሌላው ደግሞ ከጭሱ ጋር ተቀላቅለው ወደ መተንፈሻ አካላችን ብዙ ዓይነት ብናኞች እንዲገቡ ያደርጋል፡፡ 

ይህ ለጭስ የመጋለጥ ሁኔታ የሚፈጠረው ደግሞ መስኮት በሌለውና በታፈነ ቤት ውስጥ ሊሆን ይችላል፡፡ ይህ ደግሞ ለካንሰር፣ ለሳንባ፣ ለልብና ለሌሎችም ሕመሞች ይዳርጋል፡፡ ሕመም መፈጠሩ ደግሞ የአንድን ቤተሰብ
 የሕክምና ወጪም የሚጨምር ነው፡፡ ከማኅበራዊ፣ ከኢኮኖሚያዊ፣ ከጤና፣ እንዲሁም ከአካባቢ ችግር ጋር የተሳሰረ ቀውስ የሚፈጥር ነው፡፡

ከዚህ በተጨማሪም ንፁህ የአበሳሰል ሥርዓት ለማንም ሰው በሚመጥን የመግዛት አቅም የማብሰያ ቴክኖሎጂዎችን ማዳረስም የሚጠይቅ ጉዳይ ነው፡፡ ቴክኖሎጂዎችን ማለትም ኃይል ቆጣቢ፣ ከጭስ የፀዱ፣ 
ውጤታማና ጤናማ የሆኑ ማብሰያዎችን በበቂ ሁኔታ ለገበያ ማቅረብ አንዱ ጉዳይ ነው፡፡ እነዚህ ቴክኖሎጂዎች መቅረባቸው ብቻ ሳይሆን፣ ማኅበረሰቡ በሚመጥነው ዋጋ ሊገዛቸው የሚችላቸው ሆነው መቅረብም መቻል
 አለባቸው፡፡ ንፁህና ከብክለት የፀዳ የአበሳሰል ሥርዓት ይህን ሁሉ ሒደት የሚጠይቅ ነው፡፡