በቶፊቅ ተማም

 ‹‹የዓምናን ቀን ረገምኩት ለአፌ ለከት የለው፣

  የዘንድሮው መጣ እጅ እግር የሌለው፤››

ኢትዮጵያ ለግብርና ልማት የተሰጠች ዕድሜ ጠገብ አገር ስትሆን ሕዝቦቿም የብዙ ሺሕ ዓመታት ልምድ ያላቸው ገበሬዎች ናቸው፡፡ የኢትዮጵያ ሕዝብና መንግሥታቱም ሳይቀር የህልውናቸው መሠረት ግብርና ላይ የተንጠለጠሉ ሆነው ቆይተዋል፡፡ አገሪቱ አብዛኛውን የዓለም ክፍል ብዘኃ ሕይወት ሀብት ማስተናገድ ትችል ዘንድ ምቹና በዓይነቱ ተፈጥሯዊ የአየርና ሥነ ምኅዳር ተሰጥኦ አላት፡፡

በዚህም ሳቢያ የተለያዩ ሥነ ምኅዳራት መናኸሪያ ልትባል የሚያስችላት የብዝኃ ሕይወት ዓይነቶች ባለቤት፣ እንዲሁም ዛሬ የአገሬው የህልውና ምንጭ የሆኑትን ጤፍ፣ ስንዴ፣ በቆሎ፣ ጥራጥሬና አትክልትን ጨምሮ በእምቅ ቦታነት አላምዳ የምታስተናግድ ምድር ናት፡፡

ምንም እንኳ አገሪቱ ለግብርና የተስማማች ያልታረሰ ሰፊ መሬት ሰፋፊ ወንዞችና ጅረቶች ቢኖሯትም፣ የአገሪቱ ግብርና ዘመናዊ በሆነ መልኩ ባለ ማደጉ ሳቢያ አርሶ አደሩ ያመረተው ምርት ከራስ ምግብነት በዘለለ መጠቀም አልተቻለም፡፡ አርሶ አደሩም ካመረተው ምርት 75  በመቶ የሚሆነው ለራሱና ለቤተሰቡ ለምግብነት የሚያውለው ነው፡፡ ይህም ለዕለትና ለግል ፍጆታ ብቻ የሚውል (Subsistence Oriented) ሲሆን፣ ለዚህም ዋናው ምክንያት በአገሪቱ በሰፊው ከሚዘወተረው ኋላቀርና ያልዘመነ የግብርና ሥርዓት ነው፡፡

 በተጨማሪም አርሶ ሰደሩ ግብርናን የሚያከናውነው በተበጣጠሰ ይዞታ (Fragmented Land) ከመሆኑም በላይ፣ የአገሪቱ ሕዝብ ቁጥር በከፍተኛ ሁኔታ በማሻቀቡ ሳቢያ በነፍስ ወከፍ የሚደርሰው የሚታረስ መሬት (Arable Land Per Person) ስፋት ከጊዜ ወደ ጊዜ በማነሱ፣ በተበጣጠሰ ይዞታ ብቻ በሚዘወተረው ግብርና እንደ አገር  ኢኮኖሚ ማሳደግና የምግብ ዋስትና ማረጋገጥ አያስችልም፡፡ ይህን ለዕለት ፍጆታ ብቻ የሚውል የእርሻ ሥርዓት፣ ማለትም ከዕለት ፍጆታ ባለፈ የተሻለ ምርት አምርቶ ምርቱን ወደ ገበያ አንዲያስገባ  ገበያ ተኮር ሥርዓት ተዘርግቶ እየተሠራ ነው፡፡

ይህን የአገሪቱን ግብርና በአግባቡ ለማሳደግ ዋና የሆነው ማዳበሪያ በአግባቡ የኬሚካል ማዳበሪያ ከውጭ አገሮች በማስገባት ለአርሶ አደሮች የምታደርስ ሲሆን፣ የማዳበሪያ አጠቃቀምን በተመለከተ በቅጡ የሚፈለገውን ያህል ማዳበርያ መጠቀም አልተቻለም፡፡ ለዚህ ማሳያ የአገሪቱ አርሶ አደር በተጨማሪም ለአንድ ሔክታር የሚሆን የማዳበሪያ መጠን (Fertilizer Intensity) ከዓለም አቀፍ ስታንዳርድ አንፃር ያነሰ ነው፡፡ ይህንንም በአግባቡ በወቅቱ ለአርሶ አደሩ ተደራሽ ማድረግ ቢገባም፣ የማዳበሪያ አቅርቦት ችግር በአሁኑ ወቅት እየተፈጠረ ነው፡፡ ለዚህም ዋናው ምክንያት በከፍተኛ ደረጃ እየጨመረ የመጣው የማዳበርያ ዋጋ ትልቅ ተግዳሮት ሆኗል፡፡

ለማዳበሪያ ችግር በዋነኛነት የተፈጥሮ ጋዝ ዋጋ መጨመር፣ የመርከብ ትራንስፖርት ዋጋ መጨመር፣ የኮቪድ ወረርሽኝ፣ የሩሲያና ዩክሬን ጦርነት በዋነኛነት ይጠቀሳሉ፡፡ ከላይ ከተጠቀሱት ባለፈ በተለይ ወደ አገር የገባውን ማዳበሪያ በአግባቡ ለአርሶ አደሮች በተገቢው ሁኔታ ማዳረስ አለመቻሉ፣ ቀላል የማይባሉ ችግሮችን በአርሶ አደሩ ላይ አስከትሏል፡፡

የማዳበሪያ ዋጋ መናር ገበሬዎች ዓምና በዘር ከሸፈኑት መሬት ገሚሱን ብቻ ለመዝራት እያስገደዳቸው ሲገኝ፣ ዓምና ካላቸው ማሳ በተጨማሪ መሬት ተከራይተው የሚዘሩ አርሶ አደሮች ዘንድሮ ይህን ማድረግ ተስኗቸዋል፡፡ ከዚህ ባለፈም ገበሬዎች ዋና ዋና ሰብሎች በመተው ጥቂት ማዳበርያ የሚፈልጉ ሰብሎች መዝራት ላይ ሲገኙ፣ አማራጭ ያጡ ደግሞ ያለ ማዳበሪያ ለመዝራት ተገደዋል፡፡

ለዚህ የማዳበሪያ በወቅቱ አለመድረስ በዋነኛነት ከሚጠቀሱ ችግሮች አንዱ  ተገቢው የግዥ ዕቅድ አስቀድሞ አለመዘጋጀት ነው፡፡ ማዳበሪያን በወቅቱ ወደ አገር በማስገባትና በማሠራጨት መከናወን ያለባቸው ሥራዎች ባለመሠራታቸው አሁን የተፈጠሩ ችግሮች ተከስተዋል፡፡ የአገሪቱ ዋነኛ የእርሻ ወቅት የሆነው የክረምቱ ወቅት ቢሆንም፣ አብዛኛው ማዳበሪያ ወደ አገር ውስጥ የገባው በሰኔ ወር መጨረሻና በሐምሌ ወር መጀመርያ በመሆኑ፣ የገባውን ማዳበሪያ ከጂቡቲ ወደብ ወደ ክልሎች ለማሠራጨት በተለይ የመንገድ መሠረተ ልማቱና የፀጥታ ሥጋት አስቸጋሪ አድርጎታል፡፡ ለአርሶ አደሩ ለማድረስ የሚወስደው ጊዜ መርዘሙ እንዳለ ሆኖ፣  ከመጣ በኋላ በዩኒየኖችና በኅብረት ሥራ ማኅበራት አማካይነት ወደ አርሶ አደሩ እስኪደርስ ያለው ሒደት ተገቢውን ማዳበሪያ በወቅቱ ማግኘት አልተቻለም፡፡

ሌላው ለማዳበሪያ ሥርጭት ተግዳሮት የሆነው ጉዳይ ማዳበሪያ ለታለመለት ዓላማ ሳይውል በግለሰቦች በሕገወጥ መንገድ እየተሸጠ መሆኑ ነው፡፡ ሰሞኑን በአማራና በኦሮሚያ ክለል የተፈጸሙ ሕገወጥ ድርጊቶች ለአብነት መጥቀስ ይቻላል፡፡  ለ2015/16 የእርሻ ዘመን 1.3 ሚሊዮን ሜትሪክ ቶን ቢፈለግም የሚፈለገውን ማዳበሪያ በሚፈለገው ልክ ሊገባ አልቻለም፡፡ ወደ አገር የገባውንም በተመለከተ መንግሥት የአፈር ማዳበሪያ በኩንታል 6,200 ብር ሒሳብ ለዩኒየኖችና ለኅብረት ሥራ ማኅበራት ቢያስረክብም፣ በተወሰኑ አካላት አስቀድሞ በተሠራ ሸፍጥ (Sabotage) ሳቢያ ገበሬው አንድ ኩንታል በ10,000 ብር እየገዛ ነው፡፡ ይህም ገበሬውን ለአላስፈላጊ ወጪ ዳርጎታል፡፡ ከማዳበሪያ ሽያጭ ጋር በተያያዘ ፍትሐዊና ቀልጣፋ የሽያጭ አሠራር መዘርጋት፣ እንዲሁም በሕገወጥ መንገድ የተሰማሩ አካላትን ተጠያቂ ማድረግ ይገባል፡፡

 የማዳበሪያ ዋጋ በየጊዜው እየጨመረ መምጣቱ ወደፊትም የሚጠበቅ ነው፡፡ ዋጋው በመጨመሩ ሳቢያ ለአርሶ አደሮች የብድር አቅርቦት ማመቻቸት፣ የማይክሮ ፋይናስ ተቋማት አሠራራቸው በየጊዜው ከሚለዋወጠው የማዳበሪያ ገበያ ዋጋ (Dynamic Fertilizer Market)  ጋር ማመሳከርና ለአርሶ አደሩ ቀልጣፋ አግልግሎት መስጠት ይጠበቅባቸዋል፡፡ ማዳበሪያ የሚያሠራጩ የኅብረት ሥራ ማኅበራትና ዩኒየኖች ካለው ነባራዊ ሁኔታ በመነሳት የሥራ ሰዓታቸውን በመጨመር፣ አርሶ አደሩ ከእነሱ የተቀላጠፈ አገልግሎት እንዲያገኝ ማድረግ አለባቸው፡፡ የአርሶ አደሩን እንግልት መቀነስና ማዳበሪያ ከማዕከላት ይልቅ ወደ ቀበሌዎች እንዲወርድ መሥራት ይጠይቃል፡፡

የአገሪቱን የማዳበሪያ ፍላጎት እንደ ኮምፖስት ያሉ የተፈጥሮ ማዳበሪያዎች በሰፊው ጥቅም ላይ እንዲውሉ በማድረግና የመሬት አጠቃቀምን በማሻሻል፣ የኬሚካል ማዳበሪያ ፍላጎትን ለመቀነስ መጠነ ሰፊ ጥረት  ማድረግ ይገባል፡፡ የአገሪቱ የረዥም ጊዜ ዕቅድ ሊሆንም ይገባል፡፡ ሌላው በቢሊዮን የሚቆጠር የአገር ሀብት ወጥቶባቸው ከከሸፉ የማዳበሪያ ፋብሪካ ፕሮጀክቶች ተገቢውን ትምህርትና ዕርምት በመውሰድ በዘርፉ ያለውን ክፍተት ለመሙላት፣ እንደ የታላቁ ህዳሴ ግድብ ግንባታ የማዳበሪያ ፋብሪካ በመገንባት የውጭ ምንዛሪ ማዳን ተገቢ ነው፡፡ ህልውናዋ በግብርና ላይ ለተመሠረተ አገር ወሳኝ ነውና ይህ ጉዳይ ከመቼውም በላይ ትኩረት ሊሰጠው የሚገባ አገራዊ አጀንዳ ነው፡፡

ሌላው ትኩረት የሚሻው ጉዳይ መንግሥት ለአፈር ማዳበሪያ ድጎማ ብሎ በቢሊዮን የሚቆጠር ብር ቢመድብም፣ የተመደበው ገንዘብ ለአርሶ አደሩ በአግባቡ ሊደርስ አልቻለም፡፡ ለአብነት ያህል ለ2014/2015 በጀት ዓመት 15 ቢሊዮን ብር ቢመደብም፣ በተለያዩ የአሠራር ጉድለቶችና በባለድርሻ አካላት አለመናበብ ሳቢያ ይህ ገንዘብ በአግባቡ ለአርሶ አደሩ ተደጉሞ ዋጋው እያደር ላሻቀበው ማዳበሪያ ግዥ መደጎም ሳይቻል ቀርቷል፡፡ ለዘንድሮ 2015/2016 የእርሻ ዘመን መንግሥት ለማዳበሪያ ግዥ 21 ቢሊዮን ብር ለድጎማ ቢመደብም፣ ድጎማ የተደረገለት ማዳበሪያ በአግባቡና በሚፈለገው መጠን አርሶ አደሩ ዘንድ ባለመድረሱ በታሰበው ልክ ዓላማውን ማሳካት አልተቻለም፡፡ ለዚህም ማሳያ አሁንም ድረስ ማዳበሪያ በወጉ ያልደረሳቸው አርሶ አደሮች የመዝሪያ ወቅታቸው እያለፈ መሆኑ የሚታይ እውነታ ነው፡፡

በመጨረሻም አሁንም ቢሆን ወደ አገር የገባው ማዳበሪያ በአግባቡ የሚጓጓዘውና የማሠራጨት ሥራውን ከመቼውም ጊዜ በተሻለ መንገድ ከውኖ ከፍተኛ የአገር ሀብት የፈሰሰበት ማዳበሪያ፣ በአግባቡ አርሶ አደሩ ዘንድ ደርሶ የ2015/2016 የምርት ዘመን የሚፈለገው ምርት ይገኝ ዘንድ ሁሉም ሊረባረብ ይገባል፡፡ ዘንድሮ የታየው የማዳበሪያ ግዥ ሥርጭት ላይ የተከሰቱ ችግሮች፣ በተለይ በሕገወጥ መንገድ በግለሰቦች እጅ ተከማችተው መገኘታቸው የሚመለከታቸው የመንግሥት አካላት በቂ ትኩረት ላለመስጠታቸው ማሳያ ነው፡፡

ከዚህ ባለፈ ማዳበሪያ ወደብ ከሚደርስበት ጊዜ አንስቶ ለአርሶ አደሩ እስከሚደርስበት ያለውን ጊዜ በመቀነስ ቶሎ የሚደርስበት ዘዴ መቀየስ ያስፈልጋል፡፡ የግብይቱን የገበያ ሰንሰለት ማሳጠር፣ ዲጂታልና ፍትሐዊ ማድረግ፣ የግሉ ዘርፍ የተፈጥሮ ማዳበሪያ እንዲያመርት ማድረግ፣ ከውጭ ሌሎች ግብዓቶችን እንዲያስገባ ሁኔታዎችን ማመቻቸት፣ በማዳበሪያ ግዥና ሥርጭት ዙሪያ ሪፎርሞችን ማካሄድ፣ የዓለም አቀፍ ማዳበሪያ ገበያውን ያማከለ የማዕቀፍ ግዥ ስምምነት (Framework Agreement) መፈጸም፣ እንዲሁም ዓመታዊ የሆነውን የማዳበሪያ ግዥ ወደ ማዕቀፍ ግዥ በማሳደግ (Bulk Procurement System) መተግበር በዋነኛነት ከማዕቀፍ ግዥ የሚገኙ ጥቅሞችን ማግኘት የሚያስችል ነው፡፡ ይህንን መሰል ሌሎች ሥርዓቶች መዘርጋት የህልውና ጉዳይ ነው እያልኩ በዚሁ ላብቃ፡፡