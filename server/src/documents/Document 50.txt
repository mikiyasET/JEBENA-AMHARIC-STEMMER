በማዕከላዊ ኢትዮጵያ ክልል ሥር እንዲደራጅ የተወሰነው የከምባታ ጠምባሮ ዞን ምክር ቤት አዲሱን የመዋቅር ድልድል ተቃወመ፡፡ 
በመዋቅር ድልድሉ መሠረት የተለያዩ ቢሮዎች መቀመጫ በሰባት የክላስተር ከተማ ማዕከላት እንዲሆን ሲወስን፣ የዞኑ ዋና መዲና ዱራሜ ከተማ ፍትሐዊ ድልድል አለማግኘቷ ቅሬታን ፈጥሯል ተብሏል፡፡

በዚህ ጉዳይ ዓርብ ነሐሴ 5 ቀን 2015 ዓ.ም. ስብሰባ የጠራው የዱራሜ ከተማ ምክር ቤት ውሳኔውን የሚቃወም አቋም ይዞ መበተኑ ታውቋል፡፡ 
የከተማው ምክር ቤት ውሳኔ በዞን ምክር ቤት በኩል ፀድቆ ለክልልና ለፌዴሬሽን ምክር ቤት እንደሚላክ አንዳንድ የምክር ቤት አባላት ተናግረዋል፡፡

የዱራሜ ከተማ እንዲሁም የዞን ምክር ቤት አባሏ ወ/ሮ ሰናይት ለገሰ በአዲሱ የመዋቅር ድልድል ከግብርና ነክ ቢሮዎች ውጪ ዞኑ አለማግኘቱ፣ የቅሬታ ምንጭ መሆኑን ተናግረዋ፡፡ ዱራሜ ከተማ የግብርናና ገጠር 
ልማት ክላስተር በሚል ግብርና ነክ ቢሮዎች ብቻ መቀመጫ መሆኗ፣ ክልሉ ሲደራጅ ቃል ከተገባው ውጪ የሆነ፣ ሕጋዊም ሆነ ፍትሐዊነትን ያልተከተለ መሆኑን ተናግረዋል፡፡