አይኤፍሲ የሳፋሪኮም ኢትዮጵያን አነስተኛ ድርሻ መግዛቱ ይፋ ተደርጓል
ሳፋሪኮም ኢትዮጵያ የዓለም ባንክ ቡድን አባል የሆነው ዓለም አቀፉ የፋይናንስ ኮርፖሬሽን (አይኤፍሲ) እና ከመልቲላተራል ኢንቨስትመንት ዋስትና ኤጀንሲ (ሚጋ) ፋይናንስ ለማግኘት የሚያስችለው ስምምነት ማድረጉን አስታወቀ፡፡

የአይኤፍሲ የኢንዱስትሪ ምክትል ፕሬዚዳንት መሐመድ ጉሌድ አዲስ አበባ በነበራቸው ቆይታ፣ ከሳፋሪኮም ኢትዮጵያ ጋር ነሐሴ 1 ቀን 2015 ዓ.ም. የድጋፍ ስምምነት ተፈራርመዋል፡፡

ከሳፋሪኮም ኢትዮጵያ አነስተኛ ድርሻ ለማግኘት 157 ሚሊዮን ዶላር ፈሰስ እንደሚያደርግ፣ በመላው ኢትዮጵያ እየተካሄደ ያለውን የሳፋሪኮም የቴሌኮሙዩኒኬሽን ኔትወርክ ግንባታና አሠራር ለመደገፍ ደግሞ 100 ሚሊዮን ዶላር ብድር ለሳፋሪኮም እንደሚሰጥ በመግለጫው ወቅት ተገልጿል።

በዓለም ባንክ በኩል የተደረገው ድጋፍ ሳፋሪኮም በመላው ኢትዮጵያ የዲጂታል ግንኙነትን ማስፋፋት የሚያስችል፣ እንዲሁም ሥራዎቹን ለማከናወን የሚያስችል ብድርና ዋስትና የሚያገኝበት መሆኑ ተነግሯል፡፡

የሳፋሪኮም ኢትዮጵያ ሊቀመንበር ማይክል ጆሴፍ፣ ‹‹ኮርፖሬሽኑ ከሳፋሪኮም ኢትዮጵያ ጋር በጋራ በመሥራቱ ሌሎች ዓለም አቀፍ ተቋት መዋዕለ ንዋያቸውን ፈሰስ እንዲያደርጉ በር የሚከፍት ነው፤›› ብለዋል፡፡

በኮርፖሬሽኑ በኩል የተደረገው የኢንቨስትመንት ድጋፍ ሳፋሪኮም ኢትዮጵያ 4ጂ እና 5ጂ የሞባይል ኔትወርኮችን በመላ አገሪቱ ለማስተላለፍ ያቀረበውን ጨረታ ለማካሄድ፣ እንዲሁም የኤም-ፔሳ የፋይናንስ አገልግሎት ለማካሄድ የሚያገለግል መሆኑን ኩባንያው አስታውቋል።

በስምምነቱ ወቅት የዓለም አቀፉ የፋይናንስ ኮርፖሬሽን በ(Global Partnership for Ethiopia BV-GPE) መሠረት አነስተኛ ድርሻ የሚይዝ መሆኑን የተገለጸ ሲሆን፣ ሳፋሪኮም ኢትዮጵያ አብላጫውን ድርሻ እንደሚይዝ በመግለጫው ተጠቅሷል።

ሳፋሪኮም ያለው የኢንቨስትመንት ድርሻ ከፍተኛ ቢሆንም፣ ሌሎች አባላት ማለትም ቮዳፎን፣ ቮዳኮም፣ ሱሚቶሞ ኮርፖሬሽንና የብሪቲሽ ዓለም አቀፍ ኢንቨስትመንት (BII) የተካተቱ መሆናቸው ተገልጿል፡፡

በስምምነቱ የተገለጸው ከፍተኛ ኢንቨስትመንት ሳፋሪኮም በመላው ኢትዮጵያ በተመጣጣኝ ዋጋ የኢንተርኔት አገልግሎት ለማቅረብ ያለውን ትልቅ ዕቅድ ያፋጥነዋል ተብሏል፡፡

ሳፋሪኮም የኢትዮጵያ መንግሥት ለቴሌኮም ኩባንያዎች ያወጣውን ጨረታ በግንቦት ወር 2013 ዓ.ም. ሲያሸንፍ፣ ለተሰጠው ፈቃድ 850 ሚሊዮን ዶላር በመክፈል አገልግሎት መስጠት መጀመሩ ይታወሳል።

በተጨማሪም ኩባንያው 150 ሚሊዮን ዶላር በመክፈል፣ በኢትዮጵያ በሞባይል ገንዘብ የማንቀሳቀስ አገልግሎት (ኤም-ፔሳ) የመስጠት ፈቃድ ከብሔራዊ ባንክ ማግኘቱ አይዘነጋም፡፡