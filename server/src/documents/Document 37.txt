የኃላፊነት መልቀቂያ ባስገቡት የኢትዮጵያ ብሔራዊ ምርጫ ቦርድ ሰብሳቢ ወ/ሪት ብርቱካን ሚደቅሳ ምትክ ፓርላማው በቅርቡ ተሰብስቦ ውሳኔ እንደሚሰጥ ተገለጸ፡፡

ወ/ሪት ብርቱካን የኃላፊነት መልቀቂያ ደብዳቤያቸውን በሕመም ምክንያት መቀጠል የማይችሉ መሆኑን ጠቅሰው ለሕዝብ ተወካዮች ምክር ቤት አፈ ጉባዔ ጽሕፈት ቤት ካስገቡ ሁለት ወራት ሊሞላው ሁለት ቀናት የቀሩ ሲሆን፣ ኮሚሽኑ በምክትል ሰብሳቢ እየተመራ ነው፡፡

የወ/ሪት ብርቱካን ስንብትን በተመለከተ ሪፖርተር ያነጋገራቸው የሕዝብ ተወካዮች ምክር ቤት ምክትል አፈ ጉባዔ ወ/ሮ ሎሚ በዶ፣ በቅርቡ ውይይት ተደጎርበት ውሳኔ ይሰጣል ብለዋል፡፡

‹‹የሆነ ሆኖ ወ/ሪት ብርቱካን መልቀቂያ ያስገቡት በጤና እክል ምክንያት በመሆኑ መልቀቂያቸውን መቀበል የግድ ነው፤›› ያሉት ወ/ሮ ሎሚ፣ ‹‹አፈ ጉባዔው በሥራ ምክንያት አገር ውስጥ ባለመኖራቸው እሳቸው እንደተመለሱ በቅርቡ ይወሰናል፣ ትንሽ ጠብቁን፤›› ብለዋል፡፡

ወ/ሪት ብርቱካን ምርጫ ቦርድን ለመምራት ኃላፊነት ተቀብለው ላለፉት አራት ዓመት ከስምንት ወራት ያህል በሰብሳቢነት ሲመሩ ቆይተዋል፡፡ ሰብሳቢዋ የመልቀቂያ ደብዳቤ ያስገቡት ሰኔ 5 ቀን 2015 ዓ.ም. እንደነበር ይታወሳል፡፡ ለመልቀቃቸው በምክንያትነት የተጠቀሰው፣ ‹‹ጤናዬን በሚገባ ለመጠበበቅ የረዥም ጊዜ ዕረፍት የሚስፈልገኝ ሆኖ በመገኘቱ፤›› ማለታቸው ሲሆን፣ በዚህም መሠረት ከነሐሴ 1 ቀን 2015 ዓ.ም. ጀምሮ ከቦርዱ በገዛ ፈቃዳቸው መልቀቃቸውን አስታውቀው ነበር፡፡

ቦርዱን በምክትል ሰብሳቢነት እየመሩ ያሉት አቶ ውብሸት አየለ፣ ቀጣዩ የቦርዱ ዋና ሰብሳቢ ሊሆኑ እንደሚችሉ ምንጮች ተናግረዋል፡፡ አቶ ውብሸት የቦርዱን ሰብሳቢዋ ወ/ሪት ብርቱካንን ተክተው እየሠሩ ነው፡፡

ወ/ሪት ብርቱካን ከሥልጣናቸው የመልቀቃቸው ጥያቄ ተቀባይነት አግኝቶ በኃላፊነታቸው መቀጠል የማይችሉ ከሆነ፣ መንግሥት በእሳቸው ቦታ ለመመደብ የሚያቀርባቸውን ዕጩዎች የጋራ ምክር ቤቱ ሊመክርበት እንደሚገባ፣ የፖለቲካ ፓርቲዎች የጋራ የምክር ቤት ሰብሳቢና ምክትል ሰብሳቢ መጠየቃቸውን መዘገባችን ይታወሳል፡፡

በዚህ መሠረት በቦርዱ ሰብሳቢ ምክትከ በቅርቡ ሹመት የሚካሄድ ከሆነ፣ በዕረፍት ላይ የሚገኘው የሕዝብ ተወካዮች ምክር ቤት በጠቅላይ ሚኒስትሩ አማካይነት በሚቀርብ ዕጩ ላይ ድምፅ ይሰጥበታል ተብሎ ይጠበይል፡፡ በምርጫ ቦርድ ማቋቋሚያ አዋጅ መሠረት፣ ጠቅላይ ሚኒስትሩ የሥራ አመራር ቦርድ አባላት ስም ዝርዝር መልምሎ ከሚያቀርበው ገለልተኛ ኮሚቴ ከተቀበለ በኋላ ነው ለፓርላማው የሚያቀርበው፡፡

የኢትዮጵያ ብሔራዊ ምርጫ ቦርድ አመራሮችና ሠራተኞች ለወ/ሪት ብርቱካን ትናንት ማክሰኞ ነሐሴ 2 ቀን 2015 ዓ.ም. አሸኛኘት አድርገውላቸዋል፡፡