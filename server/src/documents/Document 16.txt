የኢትዮጵያ ኪነ ጥበብ ሰፊ የሥራ ዕድልን ለመፍጠር ትልቅ አቅም ያለው ዘርፍ መሆኑ ይወሳል፡፡ በአግባቡና አቅሙ በሚፈቅደው ልክ ቢሠራበት ለአገር ማኅበራዊና ኢኮኖሚያዊ ዕድገት የሚያበረክተው አስተዋጽኦ ከፍተኛነቱ ተጠቃሽ ነው፡፡

ምንም እንኳን የባህልና የኪነ ጥበብ ዘርፉ ለኢትዮጵያ እያበረከቱ ያለው ድርሻ በዘርፉ ተዋንያንም ይሁን በባለድርሻ አካላት የተሠሩ ጥናታዊ መረጃዎችን በምልዓት ማግኘት ባይቻልም፣ አልፎ አልፎ በሚታዩ ጥናቶች ዘርፉ ገና ብዙ መሠራት የሚኖርበት መሆኑን ያመለክታሉ፡፡

ባህልና ኪነ ጥበብ በትኩረት ከተሠራበት የአገርን ባህልና ቅርስ አስጠብቆ ከማሻገር ባለፈ፣ አሁን ላይ እየታየ ያለውን የሥራ አጥነት ችግር ለመፍታት አንድ መሣሪያ ይሆናል፡፡

‹‹ኪነ ጥበብና ባህል ለሥራ ፈጠራ›› በሚል ሰላም ኢትዮጵያ ከሥራና ክህሎት ሚኒስቴር፣ እንዲሁም ከሌሎች ባለድርሻ አካላት ጋር ሐምሌ 27 ቀን 2015 ዓ.ም. ውይይት አድርጓል፡፡

በፍጥነት እያደገ ለሚገኘው የአገሪቱ የሕዝብ ቁጥር መፍትሔ ካልተበጀለት፣ በቀጣይ የሚመጣው ጉዳት ከፍተኛ ሊሆን ይችላል ተብሏል፡፡ በፍጥነት እያደገ ያለውን የሕዝብ ቁጥር መመጠን ወይም ሰፊ የሥራ ዕድልን በመፍጠር፣ በኢኮኖሚ ራስን መቻል ያስፈልጋል ሲሉ የሥራና ክህሎት ሚኒስቴር የሥራ ሥምሪት ጉዳዮች ከፍተኛ አማካሪ የሆኑት አቶ ልዑል ዮሐንስ ተናግረዋል፡፡

ኢትዮጵያ የበርካታ ዓመታት ታሪክ ባለቤት እንደመሆኗ ትልቁና በኅብረተሰቡ ዘንድ ሰርፆ የገባው አቅም ከባህል ጋር የተያያዘ ነው ብለዋል፡፡

‹‹በቴክኖሎጂው በኩልና በሌሎች ዘርፎች መወዳደር አይችልም፡፡ በባህል በኩል ግን የተሻለ መወዳደር የሚቻልበት አቅም እንዳለ፣ እንዲሁም ከሌላው በበለጠ ልምድና ተሞክሮ ያለን በመሆኑ ባህልና ኪነ ጥበበ ላይ በትኩረት ሊሠራበት ይገባል፤›› ብለዋል፡፡

ካለው ችግር አኳያ አሁን ላይ እያታየ ያለው የሥራ ዕድል ፈጠራ አነስተኛና ችግሩን ለመፍታት ደግሞ መሥራት ካለብን፣ ያልተነካውን የባህል ዘርፍ በመዳሰስ መሠራት እንዳለበት አቶ ልዑል ጠቁመዋል፡፡

የባህል ኢንዱስትሪው ሥራ በባህሪው አንድ ሰው ሌላ ሥራን እየሠራ አብሮ ማስኬድ የሚቻለው በመሆኑ ሊስፋፋና ሊዳብር ይገባዋል፡፡

‹‹በግመሉ ቦታ ፈረሱ፣ በፈረሱ ቦታ ግመሉ›› የሆነበት ተቋም ነው በማለት በተቋሙ ውስጥ የማይመለከታቸው ሰዎች የገቡበትና የማያውቁትን ተቋም የሚመሩ ሰዎች ያሉበት ነው ሲሉ አቶ ልዑል ተችተዋል፡፡

የተዛባ አመለካከትም ያለበት በመሆኑም ይህንን ችግር እንዴት ማስተካከል ይቻላል? የሚለውን ልንነጋገርበት ይገባል ሲሉም ጥሪ አቅርበዋል፡፡

በተለይ ደግሞ የባህልና ኪነ ጥበብ ዘርፉ ለሥራ ዕድል ፈጠራ ያበረከተው አስተዋጽኦ ምንድነው? የሚለውን በግልጽ በመረጃ የተደገፈ ባለመሆኑ፣ ገንዘብ የሚመድበውን አካል ለማሳመን አይቻልም ነው ያሉት፡፡

በተደረገ ጥናት በዘርፉ 37 ሺሕ ለሚሆኑ ዜጎች ብቻ ነው የሥራ ዕድል የፈጠረው፡፡ ይህ ደግሞ የሚያስደነግጥ ነው፡፡ ስለዚህ ራሱን የቻለ ጥናት የሚያስፈልገው ነው ሲሉ አብራርተዋል፡፡

አሁን ላይ ያሉት የሥልጠና አሰጣጦችና ይዘቶች እንዲሁም አደረጃጀቶች የባህል ኢንዱስትሪውን በአግባቡ ለመጠቀም የሚያስችሉ አይደሉም፡፡ በመሆኑም እዚህ ላይ ሪፎርም እንሥራ የሚል ዕቅድ መያዙን ነው የተናገሩት፡፡

የገንዘብ አቅርቦት ችግርም መሠረታዊ መሆኑን ያነሱት አቶ ልዑል፣ ግጥም ከሚጽፍ ሰው ይልቅ ብሎኬት የሚያመርት ሰው ገንዘብ መስጠት ይቀናዋል ብለዋል፡፡

የሥነ ጥበብ ዘርፉ ለማኅበረሰብ የሚታገልና ማኅበረሰቡን የሚያነቃ ሆኖ ሳለ፣ በራሱ ጉዳይ ላይ ማኅበረሰቡን ማንቃት የሚያቅተው ከሆነ አስቸጋሪ ይሆንበታል ብለዋል፡፡ በአጠቃላይ የባህል ዘርፉ ስላለ ብቻ የተተወ ነው ሲሉ ገልጸውታል፡፡

የኪነ ጥበብ ዘርፉ አጠቃላይ ባህል ከሚለው ሐሳብ ጋር ተጣምሮ የሚታይ ሲሆን፣ በውስጥ የማኅበራዊና የኢኮኖሚያዊ ጉዳዮችን የያዘ ነው ያሉት ደግሞ የባህልና ስፖርት ሚኒስቴር የኪነ ጥበባት ልማት ኃላፊ አቶ ተፈሪ ተክሉ ናቸው፡፡

የባህል ዘርፉ በአብዛኛው የሚያተኩረው የኢኮኖሚ ጉዳይ ላይ ነው፡፡ ለዚህም ‹የባህል ኢንዱስትሪ› የሚል አደረጃጀት ይዞ ሲሠራበት የቆየው ነው ብለዋል፡፡

ይሁን እንጂ ባህል ለሚባለው አጠቃላይ ክፍል የተለየ ትኩረት ሲሰጥ፣ ለኪነ ጥበቡ ግን ትኩረት እየተሰጠው አይደለም ብለዋል፡፡

የኪነ ጥበብና የሥነ ጥበብ ሁኔታ ጠቅለል ባለ መልኩ ሲታይ የሥራ ዕድል ፈጠራው ላይ ብቻ ያተኮረ ሳይሆን፣ የሰብዕና ግንባታም ሊሠራበት የሚገባና አገር ሊገነባበት የሚያስችል ዘርፍ ነው ብለዋል፡፡

ባህልና ኪነ ጥበብ ገንዘብ ከማስገኘት አንፃር ብቻ የምናየው ከሆነ ብዙ ነገር ላናገኝ እንችላለን ያሉት አቶ ተፈሪ፣ አሁንም ቢሆን የተወሰኑ የጥበብ ዘርፎች በጥናት ቢፈተሹ ገበያ ላይ እየመሩ ነው ያሉት ደግሞ ከመድረክ አዘጋጆቹ አንዱ የሆኑት አቶ መሃመድ ካሳ ናቸው፡፡

መነሻችንን ልናውቅ ይገባናል ያሉት አቶ መሃመድ በምሳሌነት ያነሱት፣ ከስድሳ ዓመት በፊት የነበረውን  የኪነ ጥበብና የሥነ ጥበብ ዘርፍ የሥነ ሕንፃና የሥነ ቅርፃ ቅርፅ ይዘን ‹እንዴት ነው መሠረት የሌለን?› ብለን ልንጠይቅ ይገባል በማለት ነው፡፡

የኢትዮጵያ ሕዝብ ምን ይለብስ ነበር? ምን ይበላ ነበር? በምን ይዋጋ ነበር? እና ቤቱንስ በምን ይሠራ ነበር? የሚለውን ስናይ ከዘጠና በመቶ በላይ የሚሆነውን በአገር ውስጥ ምርቶች ነበር ሲሉ አስታውሰዋል፡፡

አክሱም ስንሄድ ልጆች ቅርፃ ቅርፅ ሠርተው እየሰጡን ሳለ የቅርፃ ቅርፅና የዕደ ጥበብን ትምህርት ቤት፣ እንዲሁም የጥናትና ምርምር ማዕከል በአዲስ አበባ ላይ ከተቋቋመ መሠረት አልባ ይሆናል፡፡ በሽመና የደቡብ የኮንሶ ሕዝብ እየተዳደረ የሽመና ዘርፍ ጥናትና ምርምር ማዕከል በሌላ ቦታ የሚቋቋም ከሆነ ውጤታማ ልንሆን አንችልም ሲሉ አቶ መሃመድ ተናግረዋል፡፡

የጥበብ ሥራ አትራፊ ነው ያሉት ባለሙያው በጥበብ የተመረኮዘ አዕምሮና አካልን ይፈጥራል፣ አዕምሮንና አካልን በማጎልበት ከተጠቀምንበትም ዘርፉ በርካታ ጠቀሜታዎች አሉት ሲሉ ገልጸዋል፡፡

ባለን ላይ በመነሳት ከሠራን ውጤታማ እንሆናለን ብለው፣ ለዘመናት የሸክላ ሥራን የሠራ አገር ላይ የመመገቢያ ዕቃ ከውጭ አገር አምጥቶ መጠቀም ተገቢ አይደለም ሲሉ ተናግረዋል፡፡