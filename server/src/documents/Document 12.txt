በደረጀ ተክሌ ወልደ ማርያም

በኢትዮጵያ በዘመናዊው ታሪኳ ሦስት ሥርዓቶችን ማስተናገዷ ይታወቃል፡፡ እነሱም ባላባታዊ ወይም ፊውዳሊዝም የተሰኘውና የራሱን ሕገ መንግሥት በ1923 ዓ.ም. የቀረፀና በኋላም የተሻሻለ ሕገ መንግሥት ያስተናገደ ሥርዓት ነበር፡፡

በዚህ ሥርዓት ውስጥ ንጉሠ ነገሥቱ ከፍተኛውን የሥልጣን አካል የሚቆጣጠርበትና ከሰማይ በታች ያለው የኢትዮጵያ ምድር ከያዘው ሕዝብና ንብረት ጋር የንጉሠ ነገሥቱ ነው በሚል ቅኝት የሚታወቅ ሲሆን፣ በመላው አገሪቱ ንጉሡ ያላመነበት ውሳኔ የማይፈጸምበትና ከንጉሡ በኋላም ቢሆን ከተወላጆቹ መካከል በተቀመጠው የአነጋገሥ ሥርዓት የሚካሄድበት ሒደት ነበር፡፡

የፓርቲ አደረጃጀትንም በተመለከተ በንጉሠ ነገሥቱ ዘመን አገሪቱ ፓርቲ አልባ ነበረች፡፡ እንደ ኢትዮጵያ ባለች ልምዱ በሌላት አገር በዚያ ሥርዓት ውስጥ የፓርቲ አመራር ባይጠበቅም፣ ፓርቲ ለማደራጀት ለሚሞክሩ ሁሉ መንገዱ ክፍት አልነበረም፡፡

ከፊውዳሊዝም መገለጫዎች መካከል ማንኛውም ሰው ጌታ ሲኖረው ማንኛውም ጌታ ደግሞ መሬት አለው፡፡ በመሆኑም ማንኛውም ሰው ጌታውን በታማኝነት እንዲያገለግል እንደሚጠበቅበት ሁሉ፣ ጌታውም ተከታዩን ከሌላ አቅጣጫ ከሚመጣ ጥቃት የመጠበቅ ኃላፊነት ይኖርበታል፡፡ ይህ የኑሮ ዘይቤ በአብዛኛው ኢትዮጵያዊ ዘንድ ተቀባይነት ነበረው፡፡ ከረጅም ዘመናት ጀምሮ ሲወርድ ሲዋረድ የመጣ ያልተመጣጠነ የሀብት ክፍፍልም እንዲሁ አንዱ የፊውዳሊዝም መገለጫ ነበር፡፡ በእነዚህና በሌሎች መገለጫዎቹ አገራችን በትክክል ለረጅም ዘመናት የሥርዓቱ ተከታይ እንደነበረች ማረጋገጥ ይቻላል፡፡

የባላባታዊውን ሥርዓት አስወግዶ ወደ ሥልጣን የመጣው ወታደራዊው መንግሥት አገሪቱን በኮሙዩኒዝም ሥርዓት አደራጅቶ ለመምራት ከምሥራቁ ዓለም ጋር ወዳጅነት የመሠረተ ሲሆን፣ ዘግይቶም ቢሆን የራሱን ሕገ መንግሥት በማርቀቅ የኮሙዩኒዝምን ሥርዓት በኢትዮጵያ ለማስፋፋት ጥረት አድርጓል፡፡

በወታደራዊው መንግሥት ዘመን አገራችን በአንድ ፓርቲ ዕዝ ሥር ነበረች፡፡ በማንኛውም የኮሙዩኒዝም ርዕዮተ ዓለም ተከታይ አገር ውስጥ የአንድ ፓርቲ ሥርዓት የሚጠበቅ ቢሆንም፣ ተቃዋሚ ፓርቲ ለማዋቀር ጥረት ያደረጉ ሁሉ ተጠቃለው በገዥው ፓርቲ ሥር እንዲሆኑ አለበለዚያም እንዲወገዱ የተደረገበት ወቅት ነበር፡፡ በመሆኑም የኮሙዩኒዝም ሥርዓት ተከታይ አገር መገለጫ ከሆኑት መርሆዎች መካከል የግል ማምረቻ ተቋማትን መውረስ፣ መሬትን ከባለመሬቶች ላይ በመውሰድ ለአርሶ አደሩ ማከፋፈል፣ የፋይናንስ ተቋማትን በመንግሥት ቁጥጥር ሥር የማድረግ ተግባር በኢትዮጵያ ተከናውኗል፡፡

ይሁን እንጂ በኮሙዩኒዝም ሥርዓት ውስጥ ከሚጠበቁ ዋና ዋና መርሆዎች መካከል የወዝአደሩ አምባገነንነት አለመታየቱ ወይም አለመፈቀዱ ብቻ ሳይሆን፣ አገራችንን የኮሙዩኒዝም ሥርዓት አራማጅ ከነበሩ አገሮች ጎን ለማሠለፍ የፖለቲካውም ሆነ የኢኮኖሚው አቅም አያስደፍርም ነበር ለማለት ይቻላል፡፡

በዘመኑ በኢትዮጵያ ውስጥ የኮሙዩኒዝም መገለጫ ሆኖ የሚታወቀው የግለሰብን ሀብት መገደብና የብዙኃንን ጥሪት ማዳበር ቢሆንም፣ እሱም ቢሆን ሌኒን ባስነበበን መንገድ አልተካሄደም፡፡ ከኮሙዩኒዝም በትክክል የወረስነው ወኔውንና በዓላቱን ሲሆን መጨበጫው ሳይታወቅ ነበር ሥርዓቱ የከሰመው፡፡

በሦስተኛ ደረጃ የሚታወቀው ሥርዓት ደግሞ ወታደራዊውን መንግሥት በተካው ኢሕአዴግ የተደራጀውና ብሔርን መሠረት ያደረገው የፌዴራሊዝም ሥርዓት ነበር፡፡ ሥርዓቱ በሕግ እንዲደገፍ ለማድረግ ኢሕአዴግ አርቅቆ በሕዝብ ተወካዮች ምክር ቤት እንዲፀድቅ ያደረገው የፌዴራል ሕገ መንግሥትና በየብሔረሰባቸው የተደራጁ ክልሎች ያረቀቋቸው ሕገ መንግሥቶች፣ ይህንኑ የብሔር ፌዴራሊዝም ሥርዓት የሚያረጋግጡ ነበሩ፡፡

በዚህ ሥርዓት ውስጥ ዓለማችን የኮሚኒዝምን መሸርሸር እያረጋገጠች የመጣችበት ዘመን በመሆኑ ሥርዓቱ በአንድ የገዥ ፓርቲ ሥርዓት ሥር የሚመራበት ዘመን ሳይሆን፣ የብዙኃን ፓርቲ ሥርዓትን የሚያሰፍን ወቅት ላይ መድረሳችን ዕሙን ቢሆንም ፓርቲ የማደራጀት ተግባርን መፍቀድና የመድበለ ፓርቲ ሐሳቦችን ተቀብሎ ማንሸራሸር ተለያይተው ኖረዋል፡፡ በመጀመሪያ ደረጃ የፌዴራሊዝም ሥርዓት ማለት በማንኛውም የመስተዳድር እርከን ራስን በራስ የማስተዳደር መብትን መጎናፀፍ ማለት ነው፡፡ ከዚህም ጋር የብዙኃኑን መብት ማረጋገጥና የአናሳውን መብት ማስጠበቅ ይጠበቅበታል፡፡

ይሁን እንጂ በኢትዮጵያ ሁኔታ በክልሎች የተለየ ሰንደቅ ዓላማ ማውለብለብና ክልላዊ ሕገ መንግሥት ከማደራጀት ውጭ የሚታዩ ብዙ ጉድለቶች ነበሩ አሁንም አሉ፡፡ ከእነዚህም መካከል፣

አገሪቱ ከሦስት አሠርት ዓመታት በኋላም እንኳን ቢሆን እስከ ዝቅተኛው የመስተዳድር እርከን ድረስ ራስን በራስ የማስተዳደር መብትን አላጎናፀፈችም ብቻ ሳይሆን፣ በአብዛኞቹ ክልሎች አሀዳዊ መሰል የአስተዳደር ቅርፅ የሚታይበት ሁኔታ አለ፡፡
የአገሪቱ ሕጎች ሁሉ የበላይ ነው የሚባልለትን የፌዴራሉን መንግሥት ሕገ መንግሥት የሚቃረኑ የክልል ሕገ መንግሥታት ፀድቀው በሥራ ላይ ውለዋል፡፡
በፌዴራሉ መንግሥት ብቻ መዋቀር የሚገባው የመከላከያ ሠራዊት ልዩ ኃይል በሚባል ሕገወጥ አካል ተደራጅቶ፣ ክልሎች ጠንካራ የመከላከያ ኃይል ገንብተዋል፣ በውጊያም ተካፍለዋል፡፡
እንዲሁ በተጨማሪ በፌዴራል መንግሥቱ መዋቅር ውስጥ ብቻ የሚኖረው የውጭ ጉዳይ መሥሪያ ቤት፣ ከስሙ በስተቀር ክልሎች ኢኮኖሚያዊም ሆነ ፖለቲካዊ የውጭ ግንኙነት ሲያከናውኑ ማየት የተለመደ ሆኗል፡፡
በአብዛኛው እንደ ምንታዘበው የብዙኃኑ መብት ሲከበር የአናሳው መብት ይረሳል፣ ወይም አካባቢውን ለቆ እንዲወጣ ይገደዳል፡፡
ከዚህም በላይ ሕዝብን ያቀራርባል ተብሎ የሚታሰበው ይህ ሥርዓት በመሪዎች ስህተት ብቻ በብሔረሰቦች መካከል የመቀራረብ ሳይሆን የመለያየት ብሎም የመጠላላት መንፈስ በማዳበሩ፣ የኢትዮጵያን ፌዴራሊዝም ልዩ መታወቂያው እንዲሆን አድርጎታል፡፡ በመሆኑም አገራችን ኢትዮጵያ የፌዴራሊዝም ሥርዓትን በትክክል ተቀብላ አስተናግዳለች፣ ወይም እያስተናገደች ነው ለማለት አያስደፍርም፡፡

በእኔ አመለካከት በኢትዮጵያ ታሪክ ውስጥ ፊውዳሊዝም ነበር፣ ኮሙዩኒዝምና ፌዴራሊዝም ግን አልነበሩም ብዬ ለመከራከር እችላለሁ፡፡ ለዚህም ምክንያቱ የኮሙዩኒዝምንና የፌዴራሊዝምን ሥርዓት ሳይንሱም ሆነ ነባራዊው ሁኔታ በማይፈቅደው መንገድ በመተርጎሙ ነው፡፡

ሌላው ለፌዴራሊዝም መስረፅ እንቅፋት የሆነው ደግሞ የገዥው ፓርቲ ተግባር ከመንግሥት ተግባር ጋር መጣረሱ ነው፡፡ በአንድ ፓርቲ መርሐ ግብር የተሳሰሩ የፓርቲ አባላት በመረጣቸው ሕዝብ ፍላጎት ሳይሆን በቡድን በተሰባሰቡበት የፓርቲ መርሐ ግብር እየተመሩ አገሪቱንና ሕዝቡን ይመራሉ፡፡ አባላቶቻቸው አስተዳደር ሲያዛቡና በሙስና ሲዘፈቁ ሥርዓቱ ከሕዝብ ይልቅ ለፓርቲው አባላት ስለሚያደላ፣ ወደ ሌላ ሥልጣን ማዛወሩ እንደ መፍትሔ ይታያል፡፡ ኅብረተሰቡ የመረጠውን እንደራሴ ውክልናው ካልጠቀመው መልሶ የማውረድ ሥርዓት አልተበጀለትም፣ ቢሞክርም አይፈቀድለትም፡፡ አብዛኞቹ ባለሥልጣናት በተዋጽኦዋቸው ምክንያት ብቻ የቤተ መንግሥት ቅምጥል ሆነው እንበለ ዕውቀት ከመራጩ ኅብረተሰብ ፈቃድ ውጪ፣ ከአንዱ ወደ ሌላኛው ሥልጣን እየተዘዋወሩ ዕድሜያቸውን ይገፋሉ፡፡

በመሆኑም ይህ ሁኔታ ተባብሶ አሁን ያለችውን ኢትዮጵያን በመፍጠር፣ ፖለቲካዊ ቁመናዋ በሙሉ በመጥላትና በመውደድ ላይ ብቻ ያተኮረ እንዲሆን አድርጎታል፡፡ ይህም ማለት ፖለቲከኛው በሙሉ እንደ ሃይማኖት ሰባኪ ጠርዝ ይዞ የሚወደውን ከአምላክ እኩል፣ የሚጠላውን ደግሞ ከሰይጣን እኩል አድርጎ መፈረጁን ተያይዞታል፡፡

የዘመኑ ፖለቲከኛ መሀል መንገድ ርቆታል፡፡ ከሚጠላው አካል አንዳችም ቁምነገር መኖሩን ይረሳና ከሚወደው ደግሞ አንዳችም ስህተት መኖሩን አይቀበልም፡፡ ሥርዓቱ ምሁራንና ፖለቲከኞችን ለሁለት ከፍሎ ሕገ መንግሥቱ ይቀየርና ሕገ መንግሥቱን ማን ነክቶት የሚሉ ዋነኛ ጎራዎች ፈጥሯል፡፡ ሁለቱም ሥጋታቸውን የሚገልጹበት መንገድ አላቸው፡፡

የብሔርን ፖለቲካ የሚጠሉት የሥርዓቱ መሠረት ቋንቋ በመሆኑ ሕዝብን አለያይቶ አገርን ያፈርሳል የሚል ምክንያት ይሰጣሉ፡፡ የብሔርን ፖለቲካ የሚደግፉት ደግሞ የተለያዩ የየብሔረሰቡ መገለጫዎች የሚከበሩት በዚህ ሥርዓት ብቻ በመሆኑ፣ ሥርዓቱ ከተወገደ በተመሳሳይ ሁኔታ አገሪቱ ትፈርሳለች ይላሉ፡፡ የሁለቱም ጥርጣሬ የተለጠጠ ቢሆንም እንኳን እውነትነት አለው፡፡ ጥርጣሬው የመጣው ከፍርኃት ነው፡፡

ፍርኃት ያደረበት አካል ፍርኃቱ የሚወገድለት የሚያስፈራው አካል ሲወገድ እንደሆነ ብቻ አድርጎ ያምናል፡፡ አስፈሪው አካል ሳይወገድ ፍርኃት እንዲወገድ ማድረግ የሚችለው ብቃት ያለው አመራር ሲኖር ብቻ ነው፡፡ በበሳል አመራር የሁለቱም ፍርኃት ይወገዳል፡፡ ዓለም የተቀየረችው በግለሰቦች በሳል አመራር እንጂ በ“ኢዝም” መኖርና አለመኖር አይደለም፡፡

አመራሩ የሁሉንም ሥጋት ሊቀርፍ የሚችለው የመሪነት ብቃቱን ሁሉም ሊቀበሉት በሚችል መንገድ ሲያደራጀው ብቻ ነው፡፡ ለዚህም ነፃ አመራር፣ ጠንካራ ሕዝባዊ ተቋማት መገንባት ይኖርበታል፡፡ መገናኛ ብዙኃኑ ወገንተኝነትን ባልተከተለ፣ ተዓማኒነት በሚኖረው በምርመራ ጋዜጠኝነት ላይ ተመርኩዞ ሕዝቡን ማገልገል ግዴታው ይሆናል፡፡

ይህ ከባድ ይመስለኛል፣ በበሳል አመራር ግን ይቻላል፡፡ ፓርቲ ካልነበረበት ሥርዓት የአንድ ፓርቲ ሥርዓት መሸጋገርያችን ሆኖ የብዙኃን ፓርቲ ሥርዓት ላይ ደርሰናል፡፡ ግና አስተሳሰባችን አሁንም የአንድ ፓርቲ ሥርዓት ላይ እንደ ቆመ ነው ያለው፡፡ አሁንም እኔ የምለው ብቻ ላይ ነን፣ ወይም ሌላኛውን ማጣጣል ላይ አተኩረናል፡፡ ፖለቲከኞችም ሆኑ ምሁራኑ ለዴሞክራሲ ቅርብ አይደለንም፡፡

ከተማሩትና ከሚመሩት ይበልጥ ባላገሩ ሕዝባችን ተቻችሎ የመኖርና የመስማማት ብቃት አለው፡፡ ባለፉት ሰላሳ ዓመታት የብዙኃን ፓርቲ ግንባታ ለአገራችን ያመጣው ቁምነገር ብዙም አይታይም፡፡ በሕዝብ አርቆ አስተዋይነት የተገቱ ብዙ ደም አፋሳሽ አፍ እልፊቶች ከፖለቲከኞች ይሰማሉ፡፡

ዴሞክራሲ አብሮ ማደግ ይፈልጋል፡፡ ቢያንስ በቤተሰብ ደረጃ እንኳን በውስጡ ማለፍ ይፈልጋል፡፡ ፖለቲከኞቻችን ለዚህ አልታደሉም፡፡ ያለፉት ሃምሳ ዓመታት የሚኮራባቸው ዓመታት አልነበሩም፡፡ በመሆኑም እንደ እኔ እምነት ዴሞክራሲን በመንግሥትም ሆነ በሕዝብ ከሞላ ጎደል እንድንገለገልበት ከተፈለገ በሳል አመራር መገንባት የሚጠበቅብን ይመስለኛል፡፡ በሳል አመራር ጥርጣሬዎችን ያስወግዳል፣ ልዩነቶችን ያጠባል፣ ዕውቀትን በነፃነት ያስተረጉማል፡፡

የዚያ ሰው ይበለን!