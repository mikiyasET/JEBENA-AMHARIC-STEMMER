ከቅርብ ጊዜ ወዲህ ከልዩ ኃይል አዲስ አደረጃጀት ጋር በተፈጠረ አለመግባባት በአማራ ክልል ውስጥ የተፈጠረው ውጥረት በኃይል መፍትሔ ያገኛል ከማለት ይልቅ፣ ሰላማዊ አማራጮችን መቃኘት ተገቢ ነው፡፡ 

በአማራ ክልል ለተፈጠረው ችግር መፍትሔ ለመፈለግ ከእምነት መሪዎች፣ ከአገር ሽማግሌዎች፣ ከምሁራንና ልሂቃን፣ ከፖለቲከኞችና ከሌሎች የሚመለከታቸው ባለድርሻ አካላት ጋር በፅሞና መነጋገር ያስፈልጋል፡፡ 
በክልሉ ዘላቂ ሰላም እንዲሰፍን በማድረግ ውጥረቱን ለማርገብ የክልሉ ብሔራዊ መንግሥትና የፌዴራል መንግሥት ትልቅ ኃላፊነት አለባቸው፡፡ ይህንን ኃላፊነት በአግባቡ ለመወጣት ደግሞ የፖለቲካ ሥሌት ሳይሆን፣ 

የክልሉም ሆነ የአገር ደኅንነት ቅድሚያ ሊሰጠው ይገባል፡፡ አሁን በሚስተዋለው አደገኛ ሁኔታ መቀጠል አይቻልም፡፡ ከሰሜን ኢትዮጵያ አውዳሚ ጦርነት በመማር ማንም አሸናፊ ሊሆን ከማይችልበት አደገኛ 
አዘቅት ውስጥ መውጣት ይገባል፡፡ ሰላማዊና የተረጋጋ ከባቢ ለመፍጠር በሚደረገው ጥረት፣ ግልጽነትና ኃላፊነት የተሞላበት ግንኙነት ይፈጠር፡፡ ይህ ግንኙነት ሲኖር ተቀምጦ ለመነጋገርም ሆነ ለመደራደር አያቅትም፡፡ 
ከእልህና ከግትር አቋም በመላቀቅ ደም መፋሰስ እንዲቆም ጥረት ይደረግ፡፡

ለግማሽ ክፍለ ዘመን ያህል በሚታወቀው የኢትዮጵያ ዘመናዊ የፖለቲካ ባህል ውስጥ አንደኛው አስቸጋሪ ነገር፣ በፖለቲከኞች መካከል የሚታየው አለመተማመንና ቁርሾ ወለድ ግንኙነት ነው፡፡ ሥልጣንን ብቻ ማዕከል ያደረገው የጉልበተኝነትና 
የሴረኝነት ባህሪ የወረረው የፖለቲካ ምኅዳር፣ በኢትዮጵያ ምድር የበርካታ ንፁኃን ደም በከንቱ እንዲፈስ ምክንያት ሆኗል፡፡