ዓለም አቀፍ የትምህርት፣ የሳይንስና ባህል ድርጅት (ዩኔስኮ) በዓለም አቀፍ ደረጃ በትምህርት ቤቶች ውስጥ ተማሪዎች ስማርት ስልኮችን (ስማርትፎንስ) እንዳይጠቀሙ ገደብ እንዲጣል ጥሪ አቀረበ፡፡

ድርጅቱ በትምህርት ቤቶች ውስጥ ተማሪዎች አብዝተው ስማርት ስልኮችን መጠቀማቸው የትምህርት አቀባበላቸውን ቀንሷል፣ ለረዥም ሰዓታት የሞባይል ስልኮች 
ላይ ጊዜ ማጥፋታቸውም ስሜታቸው እንዳይረጋጋ አድርጓል ብሏል፡፡

በመማር ማስተማር ሒደት ውስጥ ያለውን መረበሽ፣ የመማር ክህሎትን ለማሻሻልና ተማሪዎችን ከሳይበር ጥቃት ለመከላከል በትምህርት ቤቶች ውስጥ ስማርት ሞባይሎች ጥቅም ላይ እንዳይወሉ 
መታገድ አለባቸው ሲልም አስታውቋል፡፡

ሰው ሠራሽ አስተውሎትን (አርቴፊሻል ኢንተለጀንስ) ጨምሮ ሁሉም ዲጂታል ቴክኖሎጂዎች ሰውን ማዕከል ላደረጉ ትምህርቶች አጋዥ ናቸው፡፡ ሆኖም ከመምህራን 
ጋር የሚኖርን የገጽ ለገጽ ግንኙነት አይተኩም ሲልም ግልጽ መልዕክቱን አስተላልፏል፡፡

ሕግ አውጪዎች፣ ዲጂታል ቴክኖሎጂን ለትምህርት መጠቀም ኢኮኖሚያዊ ጥቅም አለው ብለው አዎንታዊ ተፅዕኖውን ለማጉላት የሚያደርጉት ጥረት ትክክል አይደለም ሲል ያስጠነቀቀው ድርጅቱ፣ 
አዲስ ነገር ሁሌም ጥሩ እንዳልሆነ ገልጿል፡፡