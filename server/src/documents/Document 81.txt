የትምህርት ሚኒስቴር የ2015 ዓ.ም. የክረምት ትምህርት መርሐ ግብር እንዳይሰጥ ያስተላለፈውን ውሳኔ መልሶ እንዲያጤነው፣ የኢትዮጵያ መምህራን ማኅበር ጥያቄ አቀረበ፡፡

ማኅበሩ ሐምሌ 26 ቀን 2015 ዓ.ም. ባወጣው መግለጫ፣ የመምህራንና የትምህርት አመራሮች የሥራ ላይ የክረምት ሥልጠና መርሐ ግብር በ2012 ዓ.ም. እና በ2013 ዓ.ም. በኮቪድ-19 ወረርሽኝ ምክንያትና 
በሰሜኑ የኢትዮጵያ ክፍል በተከሰተው ጦርነት፣ በትግራይና በአጎራባች ክልሎች ውስጥ በሚገኙ ዩኒቨርሲቲዎች ተማሪዎች ትምህርት መከታተል አለመቻላቸውን አስታውቋል፡፡

በዚህም በተጠቀሰው ጊዜና ምክንያቶች የመምህራን ሥልጠና በመራዘሙ፣ በመምህራን የደረጃ ዕድገትና የትምህርት ማሻሻያ አያያዝ ላይ ችግር መፈጠሩን ማኅበሩ አስታውቋል፡፡

ይሁን እንጂ የሰሜን ኢትዮጵያ ጦርነትና ኮቪድ በሥልጠናው ላይ ያሳደረው ጫና ሳይካካስ፣ በ2015 ዓ.ም. ክረምት የመምህራንና የትምህርት አመራሮች ሥልጠና እንደማይሰጥ የትምህርት ሚኒስቴር 
ሐምሌ 25 ቀን 2015 ዓ.ም. በደብዳቤ ማሳወቁ ማኅበሩን እንዳሳሰበው፣ የኢትዮጵያ መምህራን ማኅበር ለትምህርት ሚኒስቴር በላከው ደብዳቤ አስገንዝቧል፡፡

ማኅበሩ እንደሚለው የክረምት ትምህርት ሊጀምር የሚገባው ሐምሌ መጀመርያ ላይ ቢሆንም፣ በራሱ በሚኒስቴሩ ምክንያት ዩኒቨርሲቲዎቹን ለ12ኛ ክፍል ብሔራዊ ፈተና መፈተኛ በማድረጉ እንጂ፣ የክረምት 
ተማሪዎች ችግር አይደለም፡፡ የሚኒስቴሩ ክልከላ በቀጣይም ችግር የሚፈጥርና የመልካም አስተዳደር ግድፈት ምንጭ እንደሚሆን ማኅበሩ አስታውቋል፡፡