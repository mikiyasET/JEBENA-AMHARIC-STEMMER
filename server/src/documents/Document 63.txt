በኢትዮጵያ ኢኮኖሚ ውስጥ ያልተቋረጠ ዕድገት በማሳየት ለዓመታት የዘለቁት ባንኮች፣ በተጠናቀቀው የ2015 የሒሳብ ዓመትም የትርፍ መጠናቸውን በማሳደግ በድምሩ ከ78 ቢሊዮን ብር በላይ ትርፍ አስመዝግበዋል። 

ሪፖርተር ያሰባሰበው የአገሪቱ የፋይናንስ ተቋማት የተናጠል ግርድፍ ሪፖርት እንደሚያስረዳው፣ በሒሳብ ዓመቱ ወደ ሥራ የገቡ አዲስ ባንኮችን ሳይጨምር፣ ሁሉም የግልና ሁለቱ 
መንግሥታዊ ባንኮች ከታክስና ከሌሎች ተቀናሾች በፊት ከ78 ቢሊዮን ብር በላይ አትርፈዋል፡፡ 

በዚህ ግርድፍ የሒሳብ ሪፖርት መሠረት፣ በኢንዱስትሪው ውስጥ እየተንቀሳቀሱ የሚገኙ 26ቱ የግል ባንኮች፣ ከታክስና ከሌሎች ተቀናሾች በፊት ያስመዘገቡት ትርፍ ከ52 ቢሊዮን ብር በላይ ነው፡፡ 

ሁለቱ መንግሥታዊ ባንኮች ደግሞ በድምር ከ26.5 ቢሊዮን ብር በላይ ማትረፍ ችለዋል፡፡ በመንግሥት ባለቤትነት ከተያዙት ሁለቱ ባንኮች ውስጥ የኢትዮጵያ ንግድ ባንክ 20.06 ቢሊዮን
 ብር ሲያተርፍ፣ የኢትዮጵያ ልማት ባንክ ደግሞ 6.4 ቢሊዮን ብር ማትረፍ መቻሉ ታውቋል፡፡ 

በሒሳብ ዓመቱ ከሁሉም ባንኮች ከፍተኛውን ትርፍ ያስመዘገበው የኢትዮጵያ ንግድ ባንክ ቢሆንም፣ ባንኩ በሒሳብ ዓመቱ ያስመዘገበው ትርፍ ከቀዳሚው ዓመት ከስድስት ቢሊዮን ብር በላይ ቅናሽ የታየበት ዓመት ሆኗል፡፡ 