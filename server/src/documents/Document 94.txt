ሕግ የማስከበር ሕግ አለ ብቻ ሳይሆን አምስት ዓመታት ያለፈው፣ በተለያዩ ውጣ ውረዶች ውስጥ ደፋ ቀና እያለ አሁን የደረሰበት ደረጃ ላይ የሚገኘው ለውጥና ሽግግር ዋና ዓላማ ወይም አደራ 
የሕግ ማስከበርን ሕግ በፀና መሠረት ላይ ማደላደልና ማቋቋም ነው ወይም እንደየሰው ምልክታ ‹‹ነበር››፡፡ 

ይህንን ጉዳይ ከሥር ከመሠረቱና በተቻለ መጠን በዝርዝር ለማስረዳት ሕግ የማስከበር የመንግሥት ሥልጣን ለመንግሥት፣ መንግሥት ለተባለው ተቋም ብቻና ለብቻው የተከለለው ለሌላው ግን ጨርሶ የተከለከለው 
የጉልበት ወይም የኃይል ወይም የጉልበት ኃይል ብቸኛ የመንግሥት ባለቤትነትና ባለመብትነት አንዱ/ከፊሉ አካል ነው፡፡ 

የመንግሥት በኃይል፣ በጉልበት፣ በአመፅ መሣሪያዎች ላይ ያለው ብቸኛ የሞኖፖል መብትና ሥልጣን ማለት ትርጉምና ሚስጥር ይኼው ነው፡፡

ብዙዎቻችን፣ ከዚህ ይልቅ ስለኢኮኖሚው የአገራችን ሥርዓት ሕግ የደነገገውን፣ ወይም በተለያዩ ዘመናት ሕግ ሲደነግግ የኖረውን የግድና ይበልጥ የምናስታውስ ይመስለኛል፡፡ የሀብት ማፍሪያ መሣሪያዎችን ወደ 
መንግሥት (ብቸኛ) ባለቤትነት ለማዛወርና በቁጥጥር ሥር ለማድረግ አዋጅ ሲወጣ ያየንና የሰማን አሁንም በሕይወት አለን፡፡ 

የመኖሪያም ሆነ የሥራ ቦታ ሠርቶ ማከራየት፣ ለመንግሥት የተከለለ፣ ለግለሰብ ወይም ለሌላ ድርጅት/ቤተሰብ የተከለከለ ሥራ ሆኖ ለብዙ ጊዜ መቆየቱን የተረሳ ነገር አይደለም፡፡ በኢትዮጵያ የምርት 
መገልገያ ባለቤትነት ሶሻሊስት ነው፣ ማለትም የመንግሥት ነው፣ የመንግሥት ብቻ ማለት እንደነበር ሕገ መንግሥታዊ ድንጋጌዎች ጭምር ነበሩ፡፡