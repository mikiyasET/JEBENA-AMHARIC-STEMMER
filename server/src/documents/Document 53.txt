ሕዝበ ውሳኔው በተካሄደበት ወቅት ክልሉ የሚመሠረት ከሆነ በዋናነት  የሕግ አውጭ፣ አስፈጻሚና ተርጓሚውን ታሳቢ ያደረገ የከተሞች ምሥረታ በማድረግ፣ ሁለትና ከሁለት በላይ ከተሞች የሚል በዕቅድ ተይዞ የነበረ 
ሲሆን፣ በተለይም ወላይታ ሶዶ ከተማና አርባ ምንጭ ከተማን ግምት ውስጥ ያስገባ ነበር፡፡

አሥራ ሁለተኛ ክልል በመሆን ፌዴሬሽኑን በአዲስ የተቀላቀለው የደቡብ ኢትዮጵያ ክልል፣ ከነባሩ የደቡብ ብሔር ብሔረሰቦች ሕዝቦች ክልል ሥልጣን መረከቡን ተከትሎ 
የወጣው መረጃ እንደሚያሳው የክልሉ ማዕከላት መቀመጫ ስድስት እንዲሆን ተወስኗል፡፡

በማዕከልነት የተመረጡ ከተሞች መሥፈርት በተለይም የከተማ ሕዝብ ብዛት፣ ስብጥርና ብዝኃነት፣ የገቢ አቅም፣ የመሠረተ ልማት አውታሮች የመሸከም አቅም፣ የመልማት አቅም፣ 
የከተሞች ደረጀ ወይም ፈርጅ የሚሉት ይገኙበታል፡፡

የኮንሶ፣ የወላይታ፣ የደቡብ የኦሞ፣ የጋሞ፣ የጌዲዮና የጎፋ ዞኖች እንዲሁም የቡርጂ፣ የባስኬቶ፣ የአማሮ፣ የአሌና ዴራሼ ልዩ ወረዳዎች 11 ከተሞች ውስጥ ዲላ፣ ሶዶ፣ አርባ ምንጭ፣ ካራት፣ ጂንካና
 ሳውላ ከተሞች የደቡብ ኢትዮጵያ ክልል ማዕከላት ሆነው ተመርጠዋል፡፡

በዚህ መሠረት በወላይታ ሶዶ ከተማ የክልሉ የአስተዳደርና የፖለቲካ ማዕከል፣ የርዕሰ መስተዳደር ጽሕፈት ቤት፣ የፓርቲ ጽሕፈት ቤት፣ የሰላምና ፀጥታ ቢሮ፣ 
የፋይናንስ ቢሮ፣ የፕላን ቢሮ፣ የፐብሊክ ሰርቪስ ቢሮ፣ የመንግሥት ኮሙዩኒኬሽን ቢሮ፣ የኢንቨስትመንት ኮሚሽንና ፖሊስ ኮሚሽን ተመድበዋል፡፡

አርባ ምንጭ ከተማ የክልሉ የሕግ አውጪውና የኢኮኖሚ ክላስተር ማዕከል ስለሆነ፣ በዚህም የሕዝብ ምክር ቤትና ተጠሪ ተቋማት፣ ዋና ኦዲተር፣ ፀረ ሙስና ኮሚሽን፣ 
ብዙኃን መገናኛ፣ የከተማ ቤቶች ልማትና ኮንስትራክሽን ቢሮ፣ ገቢዎች ቢሮ፣ ንግድና ገበያ ልማት ቢሮ፣ ኢንዱስትሪ ቢሮ፣ ኢንተርፕራይዝ ልማትና ሥራ ዕድል ፈጠራ ቢሮ፣ ቴክኒክና ሙያ ሥልጠና ቢሮና 
የሙያ ብቃት ማረጋገጫ ኤጀንሲ ተደልድለዋል፡፡

ዲላ ከተማ የክልሉ የግብርና እና ገጠር ልማት ክላስተር ማዕከል ሆኖ የተደለደለ  ሲሆን በዚህ ከተማ የግብርና ቢሮና ተጠሪ ተቋማት፣ ደንና አካባቢ ልማት ቢሮ፣ መንገድና ትራንስፖርት
 ቢሮና ውኃና ማዕድንና ኢነርጂ ቢሮ ተደልድለዋል፡፡