በገነት ዓለሙ

የሚዲያ ነገር ዛሬም በትክክለኛ የቃሉ ወይም የሐረጉ አግባብና ትርጉም፣ ዛሬም በአዲስ መልክ የኢትዮጵያ አገራችንና የሕዝቧ ሆድ ቁርጠት ነው፡፡ ዋነኛው የአገር ሆድ ቁርጠት፣ መሠረታዊውም የአገር ሕመም ደግመን ደጋግመን እንደገለጽነው የፖለቲካ ኃይሎች ትግል ከሰላማዊ ትግል አጥር ግቢ ውጪ መሆኑ ነው፡፡ በዚህ ላይና በዚህ ውስጥ የሚዲያው የራሱ በርካታ ዓይነት ውስብስና ለያዥ ለገራዥ ያስቸገረ ችግርና ደዌ አለ፡፡ ዛሬ ደግሞ ሚዲያው ከሃምሳ ዓመት በፊት አይደለም፣ ከ20 ዓመት በፊት ያልነበረ ልክና መልክ፣ ፍጥርጥርና ‹‹ችሎታ›› ወይም አቅም ይዞ መጥቷል፡፡ ከ50 ዓመት በፊት (የዛሬ 50 ዓመት) በየካቲት 1966 ዓ.ም. የኢትዮጵያ አብዮት ሲፈነዳ ታይፕራይተርና በስቴንስል ላይ የተጻፈ ጽሑፍ ማባዣ ማሽን ከትምህርት ቤቶች ውጪ የማይገኝ፣ በልዩ ፈቃድ ብቻ የሚገዛ ልዩ ንብረት ነበር፡፡ ‹‹ጦር ከፈታው ወሬ የፈታው›› ብሎ ጥንቃቄ በደንብና በተለያየ የጥበቃ፣ የክልከላ፣ የአፈና፣ የስለላ፣ የጥርነፋ፣ ወዘተ መረብና መላ ይጠበቅ የነበረው በዚህ ዘርፍ ነበር፡፡

የ1952 ዓ.ም. የአገር የንግድ ሕግ የሬዲዮና የቴሌቪዥን ጣቢያ፣ አትሞ የማውጣት፣ መረጃና ወሬ የማስተላለፍ፣ እንዲሁም የጋዜጣ ወኪልነት ሥራ በንግዱ ክፍለ ኢኮኖሚ ዘርፍ ‹‹የነጋዴ›› (ነጋዴ የማኅበረሰቦች ዘርፍ) ተብሎ ቢደነገግም፣ በተግባርም፣ በሕግም ለመንግሥት ብቻ የተከለለ፣ ለግል የተከለከለ ሆኖ ኖሯል፡፡ በንጉሠ ነገሥቱ መንግሥት ዘመን ፖለቲካውም፣ ፖሊሲውም፣ ሕጉም አሸብሮት፣ አሰናክሎት፣ አልከስክሶት የኖረውን መላወሻ ደርግ መጣና የሀብት ማፍሪያ መሣሪያዎችን ወደ መንግሥት ለማዛወርና በቁጥጥር ሥር ለማድረግ፣ እንዲሁም ለግል ባለሀብቶች ስለተፈቀዱ የንግድ ሥራዎች የወጡት የ67 እና 68 አዋጆች (ቁጥር 26 እና 76) ጨርሰው ከረቸሙትና አረፉ፡፡

ደርግ ሲወገድ የእሱ ‹‹መገርሰስ የኢትዮጵያ ሕዝብ አገሩንና መንግሥቱን በዴሞክራሲያዊ መንገድ እንደ አዲስ ለመገንባት የሚቻልበት ዕድል የከፈተ ታሪካዊ ወቅት…›› መጣ ቢባልም (የኢትዮጵያ የሽግግር ወቅት ቻርተር መግቢያ ነው) ከጥቅምት 1985 ዓ.ም. ጀምሮ የፀናው የፕሬስ ነፃነት አዋጅ ሻል ያለና በጎ ጅምር ቢያሳይም፣ አሁንም እንደ ወትሮው ሥልጣን የያዘው ፓርቲ/መንግሥት ፖለቲካና ፖሊሲ የሕጉን አፈጻጸም እግር ከወርች አሰረው፡፡ ይኼው ሕግ በተለይ ከብሮድካስት ሚዲያ አኳያ ‹‹የአየር ሞገድ አደላደልና አጠቃቀም ወደፊት በሕግ ይወሰናል፡፡ ይህ አባባል አሁን በሥራ ላይ ያሉትን ፕሬሶች የሚገታ አይደለም›› በማለት አንድም ጨካ የተፈጠሩ የገዥውን ፓርቲ ሬዲዮኖች ቀጥሉ ብሎ መረቀ፣ በዚያው ውሳኔና ዕርምጃ የሌላውን የብሮድካስት ሚዲያ ፈቃድና ህልውና ጥቅምት ከ1985 ዓ.ም. ወዳልተወሰነ ቀጠሮ አሳለፈ፡፡ ወደፊት በሕግ ይወሰናል የተባለው ራሱ ዕውን እስኪሆን ድረስ የ1991 ዓ.ም. የመጀመሪያው የብሮድካስት አዋጅ ብቻ ሳይሆን፣ የሐምሌ 1999 ዓ.ም. ሌላው የብሮድካስት ሕግ/አዋጅ እስኪመጣ አገር ጠበቀ፡፡ በኅትመት ሚዲያ ረገድም የ1985 ዓ.ም. የፕሬስ ሕግ ሳይወጣ በፊት ጀምሮ፣ ከወጣም በኋላ በእሱ ተፈጻሚነት አማካይነት ለተወሰነ ጊዜ ቀን ወጥቶለት እስከ አዟሪ ድረስ የወረደ የሥራ እንቅስቃሴ (በተወሰነ ደረጃ) ፈጥሮ የነበረው የኅትመቱ ሚዲያ ዘርፍም ከዴሞክራሲ ግንባታ ጋር ባለመቆራኘቱ ነፍስ የዘራ ተቋም ሊሆን አልቻለም፡፡

የዛሬ 50 ዓመት ‹‹የፈነዳው አብዮት›› ዴሞክራሲ! እያለ የጮኸው በድብቅም በይፋም ወረቀት እየበተነ፣ መፈክርና ጨርቅ እየሰቀለ ነው፡፡ ታይፕራይተርና ማባዣ ራሱ ብርቅና የመንግሥት ብቻ ሀብት ይዞታ በነበረበት ጊዜ ነው፡፡ ምርጫ 97 ሲካሄድና ይህ ምርጫ ያስመዘገበውን በኢትዮጵያ ታይቶ የማይታወቅ የሕዝብ እንቅስቃሴና ታሪክ ሲከናወን ሞባይል ቴሌፎን አገራችን ውስጥ ገና ግማሽ ቢሊዮን ስለመድረሱ እርግጠኛ አይደለሁም፡፡ (የዲሴምበር 2004 ስታትስቲክስ 207,000 ይላል) የሞባይል ቴሌፎን ኢትዮጵያን በ1991 ተዋውቆ፣ የእጅ ቴሌፎን ባለቤቶችም (ደንቦች) ቁጥር ገና ያን ያህል ውስን በነበረበት በምርጫ 97 አፍላ ጊዜና በተከታታይ ሞቅ ያሉና የተፋፋመ የፖለቲካ ወቅት የSMS አገልግሎት ተከልክሎ፣ ተዘግቶ ነበር፡፡ ከዚያ ጊዜ ጀምሮ በየመልኩና ቴክኖሎጂ በፈቀደው ልክ (ለምሳሌ ለብዙ ሰው መልዕክት እንዳይደርስ አድርጎ መከልከል) ታግዶና ተገድቦ የቆየው ይህ አገልግሎት የተለቀቀው የኢትዮጵያን ሚሊኒየም በዓል ምክንያት በማድረግ ነው፡፡

ያኔ የተወሰደው የመንግሥት ዕርምጃ ወይም የፓርቲው ሕግን የጠላት ማጥቂያ አድርጎ የመገልገል ልማድ ያደረሰውን ጥቃት፣ ጉዳትና ግፍ ያህል ወይም ያን ያህል አይደለም ቢባል እንኳን የተከላከለው አደጋ አልነበረም ብሎ መወራረድ ይችላል?

ይህንን ሁሉ ከቅርብ ጊዜ ታሪካችን ወይም ገጠመኞቻችን ውስጥ አንዳንዶቹንና ቡጫቂ ምሳሌዎችን እያነሳሁ መተረክ የተገደድኩት ዛሬ ቴክኖሎጂ በደረሰበት የዕድገት ደረጃ ብልህ ወይም ስማርት የእጅ ስልክ ያለውን እያንዳንዱን ሰው ቴክኖሎጂው አሳታሚና ብሮድካስተር ያደረገው መሆኑን ለማሳየት ነው፡፡ በእኛ ዘመን የትምህርት ቤት ‹ፖለቲካችን› በመፀዳጃ ቤት ግድግዳ ላይ መጻፍ፣ ከዚያ ከፍ ሲል ወረቀት መበተን፣ ሰብሰብ ብሎ መምከር ነበር፡፡ የዛሬ የሞባይል ቴሌፎን ቴክኖሎጂ ጽሑፍ የሚባል ግኝት፣ ማተሚያ የሚባል ፈጠራ ያስከተለውን አብዮትና ትራንስፎርሜሽን ያህል በተለይ የመናገርና ሐሳብን የመግለጽ ነፃነትን ሲቪል ምኅዳር ለዋውጦታል፣ አናግቶታል፡፡ እያንዳንዱን ሰው አታሚ፣ ብሮድካስተር፣ ጸሐፊ፣ ለፋፊ፣ እንዲሁም እዚያው በዚያው አሠራጭ አድርጎታል፡፡ የአገር ሆድ ቁርጠት ሆኗል ያልኩት ሚዲያ የሚሠራው እዚህ ገበያ፣ እዚህ ባህርና እዚህ ትርምስ ውስጥ ነው፡፡

ሲቪል ምኅዳር ስል ሰምታችሁኛል፡፡ ይህ ምኅዳር ሰዎች፣ ግለሰቦች መብቶቻቸውን የሚገለገሉበት፣ የመብቶቻቸውንና የነፃነቶቻቸውንን ጡንቻ የሚያፍታቱበት፣ የሚያንቀሳቅሱበት የሕግም አካላዊም (ፊዚካል) ቦታና ሥፍራ ነው፡፡ የተጠቀሱት መብትና ነፃነቶች የንግግር ነፃነትን ይጨምራል፡፡ የንግግር ነፃነትን ብቻ ሳይሆን መናገሪያውን መሣሪያም፣ መናገሪያውን መድረክም ያካትታል፡፡ በዚህ ብቻ ሳይወሰን ሕዝባዊ ወይም ሕዝበ ውሳኔ በሚሰጥበት ጉዳይና ቦታ መሳተፍን፣ መደራጀትን፣ መሰባሰብን፣ ተሰባስቦና ተናገናኝቶ ሐሳብ መለዋወጥን፣ በላ ልበልሃ መባባልን፣ ‹‹መባባል››ም ውስጥ መብት ነው፣ የሰው መብት ነው ብሎ ብቻ ሳይሆን ጥቅሜም ነው ብሎ መደማመጥን ይጠይቃል፡፡

ቴክኖሎጂው ልክና መልካቸውን፣ እንዲሁም ይዞታቸውን ጭምር ካፋፋው፣ ካስፋፋው መብቶችና/ነፃነቶች መካከል አንዱና ዋነኛው በእኛ አገር ሕገ መንግሥት የአንቀጽ 29 ሐሳብን የመግለጽ ነፃነት ነው፡፡ በሕገ መንግሥቱና ኢትዮጵያ ፊርማ የሕጓ አካል ባደረገችው በICCPR (አንቀጽ 29 እና 19) መሠረት የማንም ሰው ይህ ነፃነት ‹‹በአገር ውስጥም ሆነ ከአገር ውጪ ወሰን ሳይደረግበት በቃልም ሆነ በጽሑፍ ወይም በኅትመት በሥነ ጥበብ መልክ ወይም በመረጠው በማናቸውም የማሠራጫ ዘዴ ማንኛውም ዓይነት መረጃና ሐሳብ የመሰብሰብ፣ የመቀበልና የማሠራጨት ነፃነቶችን ያካትታል›› ይላል፡፡ የሕገ መንግሥቱ አንቀጽ 13 (2) በሕገ መንግሥቱ ምዕራፍ  ሦስት የተዘረዘሩት መሠረታዊ የመብትና የነፃነት ድንጋጌዎች ኢትዮጵያ ከተቀበለቻቸው ዓለም አቀፍ ሰብዓዊ መበቶች ሕግጋት፣ ስምምነቶችና ሰነዶች መርሆች ጋር በተጣጣመ መንገድ ይተረጉማሉ ስለሚል የICCPR አንቀጽ 19 (2) እና (3) ሙሉ ቃል ልጥቀስ፡፡

Article 19 1. Everyone shall have the right to hold opinions without interference. 2. Everyone shall have the right to freedom of expression; this right shall include freedom to seek, receive and impart information and ideas of all kinds, regardless of frontiers, Either orally, in writing or in print, in the form of art, or through any other media of his choice. 3. The exercise of the rights provided for in paragraph 2 of this article carries with it special duties and responsibilities. It may therefore be subject to certain restrictions, but these shall only be such as are provided by law and are necessary: (a) For respect of the rights or reputations of others; (b) For the protection of national security or of public order (ordre public), or of public health or morals.

በተጨማሪም ኢትዮጵያ የፈረመችውና በሕገ መንግሥቱ አንቀጽ 9/4 መሠረት የአገሪቱ ሕግ አካል የሆነው የዚህ ሰነድ አንቀጽ 20 (1) የትኛውም የጦርነት ፕሮፓጋንዳ በሕግ የተከለከለ ነው እንደሚል ልጥቀስ፡፡ ጦርነት መቀስቀስ የተከለከለ ነው፡፡

ከፍ ሲል እንደተገለጸው ዓለም የደረሰበት የቴክኖሎጂ ዕድገት ደረጃ ፖለቲካዊ የጋረጠውን ክልከላ ደረማምሶ ብልህ ስልክ/የእጅ ስልክ ያለውን እያንዳንዱን ሰው አሳትሞ አውጪ፣ ዜና አሠራጭ፣ ወሬ ነጋሪ፣ ለፋፊ፣ ከዚያም አልፎ ተርፎ አገናኝ፣ ሰብሳቢና ትዕዛዝ አውርዶ የሚያስፈጽም አዛዥ አደረገው፡፡ ይህንን የመሰለው አዲስና ያልተለመደ ድንገት ደራሽ ነገር ከዚህ በፊት የነበረውን የጥበቃ ሥርዓት አናጋው፡፡ አሁን ያለንና የቀረን መጠበቂያ መብትና ነፃነት የተቀደሱ ፀጋዎች ናቸው፣ በእነዚህ ውድ ‹ሀብቶች› እና መብቶች የመገልገል ነፃነት ግን አብሮና አንድ ላይ የሚያሸክመው የተለየ ግዴታና ኃላፊነት አለ የሚለው መቆጣጠሪያ ብቻ ነው፡፡ የእጅ ስልክ ያለው፣ የሚዲያ ሰው ነኝ፣ መናገር፣ ሐሳቤን መግለጽ መብቴና ነፃነቴ ነው የሚል ሁሉ ግን፣ መብቴ ነው ማለትን ኃላፊነቴ ነው ከማለት ጨዋነት ጋር ገና አልተገናኘም፡፡

የአገራችንና የሕዝቡ የሆድ ቁርጠት የሆነው የሚዲያ ችግር እንዲህ ያለ የገለጽነው ዓይነት መናገሪያ ስፒከር ባነገበ፣ ወይም ጥሩንባ ባነገበ፣ መለፈፊያውን፣ መለፍለፊያውን ይዞ ለሚዞር ሰው ይህንን የመሰለ አጣማጅ አቻ፣ ከመብቱ ጋር አብሮ የሚሄድ ግዴታና ኃላፊነት አለብህ ማለት አገራችን ውስጥ የሚደንቅና ደግሞ ምን አገባህ! የሚባል ‹‹ዜና›› ነው፡፡ (በዚህ ረገድ ከጎረቤት የሚመጣ ድምፅ ምን ያህል ሲሆን ከሚታገሱት በላይ ነው? ቢባል መልስ ሊሰጠው የሚገባ ጥያቄ ነው ከሚለው ይልቅ ደግሞ የምን ጥጋብ ነው የሚለው የበዛብናል፡፡ አዲስ ዘመናዊና የሠለጠነ የታክሲ አገልግሎት ሥርዓት ያስተዋወቁት ‹‹አበጀህ›› የተባሉ ኢንተርፕረነሮች እንኳን የታክሲ ውስጥ ሙዚቃን፣ ‹‹መዝናኛ››ን የስልክ አጠቃቀምን ገና ከውጭ ‹‹አስጭነው›› ያመጡት አይመስልም)፡፡

ይህ የሚዲያ ችግር እነዚህን አዲሱ ቴክኖሎጂ ሱናሚ ሆኖ የፈጠራቸውን አዋጊም አታጋይም ፓርቲም፣ የፖለቲካ ኃይልም ሆነው የሚሠሩትን ብቻ የሚመለከት አይደለም፡፡ የምናውቃቸውንና የለመድናቸውን የተቋም ገጽታ ያቸውንም ይጠቅሳል፣ ይመለከታልም፡፡ እነሱም ተጠያቂዎች፣ ያልተድበሰበሰ ምላሽና ማብራሪያ ሊሰጡ የሚገባቸው ‹‹ነገረኞች››፣ ባለጉዳዮች ናቸው፡፡

የሚዲያ ነገር ዛሬም የአገር ሆድ ቁርጠት ነው ስል ሁሉንም ነው፡፡ በተለይ፣ በተለይ ደግሞ የኢትዮጵያ/ሕገ መንግሥት በአንቀጽ 29/5 ‹‹በመንግሥት ገንዘብ የሚካሄድ ወይም በመንግሥት ቁጥጥር ሥር ያለ የመገናኛ ብዙኃን የተለያዩ አስተያየቶችን ለማስተናገድ በሚያስችለው ሁኔታ እንዲመራ ይደረጋል›› ብሎ አዞናል፣ ከማንም በላይ መንግሥትን፡፡ ይህ ትዕዛዝ፣ ከሁሉም በላይ ይህ ሕግ ግን ዛሬም 30 ዓመት ያህል (ሁለት ዓመት ብቻ ይቀረዋል) የተወዘፈ፣ በዝምታ ቀጠሮ የተተኛበት ሥራ ነው፡፡ ወይም እየተተገበረ ነው የሚባልበት አሠራርና የሪፎርም ይዘት ከተወዘፈ/በቀጠሮ ካደረ ሥራ የባሰ ጉዳትና ውጤት ያለው መሆኑን እያየን ነው፡፡ እነዚህ ‹‹የተለያዩ አስተያየቶችን ለማስተናገድ በሚያስችለው ሁኔታ እንዲመራ ይደረጋሉ›› የተባሉ ተቋማት ዛሬም በገዥው ፓርቲ አባላት የሚመሩና በእነሱም በኩል ድርጅታዊ የፖለቲካ አመራር የሚያገኙ ሆነው፣ ይህንንም ክብርና ሞገሥ አድርገው ሲያከብሩትና ሲኮሩበት እያየን ነው፡፡ ከተቻለኝ ዝርዝሩን በሌላ ጊዜ እመለስበታለሁ፡፡

ወደ እነሱ ጉዳይ በዝርዝር ከመዞሬ በፊት አገሩን ሁሉ ሚዲያ፣ ሰውን ሁሉ አትሞ አውጪ፣ ብሮካድስተር፣ ለፋፊ፣ አዋጅ ነጋሪ፣ የዜና ወኪል ያደረገው ይህ የፈረደበትና በቅጡ ሬጉሌት ማድረግ ያልቻልነው ቴክኖሎጂ ካመጣብን ‹‹ሚዲያ›› መካከል አንዱ በቅርቡ ከሠራው ዜና ጋር ኢዜማ ን፣ የኢትዮጵያ ዜጎች ለማኅበራዊ ፍትሕ ተብሎ በሕግ የሚታወቀውን ፓርቲ በዜናው መደምደሚያ ላይ ምን ብሎ እንደጠራው፣ እንዳንቆለጳጰሰው፣ በሚገባ/በሚያደናግር ‹‹ሞቲቭ›› ምክንያት እንዴት አድርጎ ‹ኩሎ›፣ ‹ሸልሞ› እንዳቀረበው ልግለጽ፡፡ ‹‹ኢዜማ ከመንግሥት ጋር የሚሠራ ተቃዋሚ ፓርቲ ነው፡፡››

የማወራላችሁ፣ ምሳሌ አድርጌ የወሰድኩት ‹ሚዲያ› ስለኢዜማ ይህንን ያለው በዕለቱ ከቀረበው የዚህ ባለ 12 ደቂቃ ያህል የ‹‹መረጃ›› ዝግጅት ውስጥ አንዱ ዜና ኢዜማ ሐምሌ 24 ቀን 2015 ዓ.ም. ያወጣው ‹‹… በፋኖ ስም የተደራጁ ታጣቂዎች›› ከመከላከያ ሠራዊት ጋር የሚያደርጉት ውጊያ እንደሚያሳስበው ገልጾ፣ አቋሙን አስታውቆ ያወጣው መግለጫ ‹ዜናው›› ስለነበር ነው፡፡ የዕለቱ የ‹መረጃ›› ፕሮግራም/ዝግጅት ዋና ዜና ራሱ፣ ከመጨረሻው፣ የኤዜማን መግለጫ ዜና ካደረገው ዜና ጋር ባልተገናኘና ባልተደባለቀ ሁኔታ (ኢንዲፔንደንትሊ) በአማራ ክልል ‹‹…በፋኖና በመከላከያ ሠራዊት መካከል እየተካሄደ ያለው ግጭት እየተጠናከረ…›› በአጠቃላይ ‹‹አማራ ክልል ያለው የፀጥታ ሁኔታ እየተባባሰ በመሄድ ላይ ነው›› ነው፡፡ በዚህ ውስጥ፣ የፀጥታው ሁኔታ ‹‹እየተባባሰ በመሄድ ላይ›› ባለበት፣ ግጭቱ ‹‹እየተጠናከረ በመጣበት በዚህ ሰዓት…›› ዋናው የዕለቱ የመጀመርያ ዜና የፋኖና ስለፋኖ የሆነው፡፡ በዚህ ዜና ውስጥ የመንግሥት አመራሮችን ዒላማ ያደረገ ግድያ እንደተፈጸመ፣ የቆሰሉ/ገና ያልሞቱ› መሆኑ ነው) ሰዎች እንዳሉ፣ ፋኖዎች ከተማ ገብተው ይወጣሉ እንጂ እንደማይቆጣጠሩ፣ መከላከያ ላይ ጥቃት እንዳደረሱ፣ ከተማ ገብተው ዓላማውን ያስተምራል፣ ጥሪ ያቀርባል፣ ሕዝብም ምግብ ያዋጣል፣ ድጋፍ ይሰጣል፣ ‹‹ቁጥራቸው በውል ያልታወቁ›› ወጣቶች ይቀላቀሏቸዋል፣ ባለሀብቶች ለመንግሥት ድጋፍ እንዳይሰጡ ያስተምራሉ፣ ይነግራሉ፣ በአጠቃላይ እንዲህ ያለ ጥሪ ማቅረብ ትምህርት መስጠት እንጂ ‹‹ዝርፊያና የመሳሰሉ ወንጀሎች›› እንደማይፈጸሙ በዜናው ተነግሮናል (በመንግሥትና በፓርቲ ባለሥልጣኖች ላይ የሚፈጸም የመግደል ተግባር፣ መንግሥትን አትርዱ/አትደግፉ ማለትም ግብር አትክፈሉ ማለትን ጨምሮ፣ መንገድ መዝጋት፣ እንቅስቃሴን ማገድ፣ በሰብዓዊ መብት ላይ የሚፈጸም በደልና ወንጀልም ጭምር መሆኑ ዜናው ውስጥ አልተጠቀሰም ነበር) ኢዜማ ከመንግሥት ጋር የሚሠራ ተቃዋሚ ፓርቲ ነው›› የሚል ማብራሪያ የቀረበልን ከዚህ ዋና ዜና በኋላ የቀረበውን የኢዜማን መግለጫ ምክንያት በማድረግ ነው፡፡

እዚህ ዜና ውስጥ ኢዜማ ዕውን ይህንን ያህል ፓርቲ መሆኑን፣ ተቃዋሚ ፓርቲ ጭምር መሆኑን፣ እንዲሁም ዜና ማቅረብ የሚባል ሙያ በሚገዛው የሥራ አፈጻጸም ሒደት ውስጥ (ማለትም ገለልተኛነትን፣ ሚዛናዊነትን፣ ለሙያው ኃላፊነትና ለሥራው አደራ መታመንን የሆነ ሠፈርንና የፖለቲካ ዝንባሌን መሻገርን በጥብቅ በሚፈልግ የሥራ ግዳጅ) ‹‹…ከመንግሥት ጋር የሚሠራ›› ብሎ ነገር ፍለጋ ለራሳቸው ለዜና (ለዚያውም እልም ያለ ጠብ ውስጥ ሳይቀር) አቅራቢው ተቋም ባልደረቦች እንኳን  ትርፉ ነገር አይደለም? አዎ የአገር የፓርቲዎች ይፋ ዝርዝር እንደሚያስረዳው (የብሔራዊ የምርጫ ቦርድ የፖለቲካ ፓርቲዎች ዝርዝር) የኢትዮጵያ ዜጎች ለማኅበራዊ ፍትሕ ፓርቲ ከ20 አገር አቀፍ ፓርቲዎች መካከል አንዱ ሆኖ ተመዘገበ ፓርቲ ነው፡፡ ኢትዮጵያ ውስጥ ለረዥም ጊዜ ሠፍኖ የኖረው፣ ተቃዋሚነት በፓርቲ ተደራጅቶ ጭምር በሕግ ከተፈቀደ (ተፈቀደ ከተባለ) ወዲህ ደግሞ መሻሻል አላሳይ ብሎ የአገር በሽታ ሆኖ የዘለቀው፣ ከሁሉም በላይ ደግሞ የመንግሥትንና የሌሎችን የፖለቲካ ኃይሎችን ትግልና ትንቅንቅ ከሰላማዊና ሕጋዊ መድረክ ውጪ አድርጎ የኖረው የተጣራሪነት፣ የጠላትነት፣ የእሳትና ጭድነት ፖለቲካ ይለምልም! ለምን ይጥፋ? ካልተባለ በስተቀር፣ እንዲህ ‹‹ከመንግሥት ጋር አብሮ መሥራት›››› ውስጥ እጉም ጠይቆ አሽሙር መፈለግ ቢያንስ ቢያንስ የዲሞክራት ባህርይ አይደለም፡፡ ‹‹ከመንግሥት ጋር መሥራት››ን እንዲህ አድርጎ የአሽሙር፣ የሾርኒ፣  ቀጥተኛ ያልሆነ ንግግር ለዚያውም መርዘኛ መሣሪያ ማድረግ የውስጥ ተቃውሞ የፓርቲዎች የእርስ በርስ ትግል/ፍልሚያ ለምን ሰላማዊ ግቢ ውስጥ ይውላል ማለት ነው፡፡ የፖለቲካ ፓርቲ ነኝ ብሎ፣ መሆኑንም ተቀብሎና ደግፎ፣ ምናልባትም ከጀርባው ተሠልፎ ከመንግሥት ጋር መሥራትን ግን ነውሩ፣ እንከኑ፣ ገመናው ወይም ቆሻሻ እጣቢው አድርጎ አደባባይ አወጣሁ ብሎ ይህን ያህል ዜና ውስጥ ጭምር ‹‹ሙያ›› ሆኖ ሲያስፎክር ማየት ያንን ‹‹የእሳትና ጭድነት›› ፖለቲካችንን ገና በአንድ ድምፅ፣ በአገር ሁሉም ኃይሎች እርጉም ከመአርዮስ አለማለታችንን ያሳያል፡፡

ፓርቲነት ተቃዋሚ ፓርቲነት ጭምር ሕገ መንግሥታዊ ሥርዓት ውስጥ የታወቀ ምትክ የሌለው መሣሪያ ነው፡፡ በተለያዩ ፓርቲዎች ለተለያዩ ዓላማ በፓርቲነት መደራጀት መብት ብቻ ሳይሆን የመንግሥት ሥልጣን የሚያዝበትም ብቸኛው መሣሪያ ነው፡፡ እንዲህ ያለ ሥርዓት ውስጥ ሥልጣን የሚያዘው በምርጫ በፖለቲካ ፓርቲ አማካይነት ነው፡፡ በአንቀጽ 56 መሠረት የፖለቲካ ሥልጣን የሚያዘው በምርጫው ውጤት መሠረት በምክር ቤቱ አብላጫ መቀመጫ ያገኘ የፖለቲካ ድርጅት ወይም ጣምራ ድርጅቶች አማካይነት ነው፡፡ እና ሁለት ወይም ከዚያ በላይ የሆኑ የፖለቲካ ፓርቲዎች ወይም አሁን ባለን ስታትስቲክስ መሠረት 20 ፓርቲዎች ኢትዮጵያ ውስጥ አሉ ማለት ሥልጣን ላይ ሆነ ከዚያ ውጪ በምርጫም ሆነ በሌላ ጊዜ ለየብቻ እየሠሩ፣ ካብ ለካብ እየተያዩ፣ በተናጠል እየቆሙ፣ ከዚያም በላይ በጠላትነት እየተያዩ፣ ቅራኔያችን የማይታረቅ ነው እያሉ ይኖራሉ ማለት አይደለም፡፡ ለተቋቋመበት ዓላማ ታምነው ለየብቻ ምርጫ ውድድር ያደረጉ ፓርቲዎች የመንግሥት ሥልጣን የግድ በጣምራ ፓርቲዎች አማካይነት ብቻ መመሥረት የሚገደድበት ሁኔታና አጋጣሚ አለ፡፡ ከመንግሥት ጋር መሠራት እንዲህ ያለ መልክና ገጽታም አለው፡፡ የአገራችን ፓርቲዎች የአገራቸው መሠረታዊ ችግሮች የሚፈቱት የዴሞክራሲ ኃይል መሆን ከፈለጉ ከዚህ አሮጌና ፋይዳ ቢስ ቀፎ ወጥተው ዕውናዊውንና የገሃዱን ሕገ መንግሥታዊና ዴሞክራሲያዊ ፖለቲካ ማየት፣ ማወቅና መልመድ አለባቸው፡፡

ከመንግሥት ጋር አብሮ መሥራት ግን በዚህ ሥልጣን በጣምራነት በመያዝ የደመቀው ሥፍራና ጊዜ ብቻ የተወሰነ አይደለም፡፡ እዚያው አካባቢ ለምሳሌ በሕግ የፓርቲ ተጠሪዎች፣ ዋና ተቃዋሚ ፓርቲ፣ ሁለተኛ ተቃዋሚ ፓርቲ የሚባሉ ተቋሞችና አሠራሮች አሉ፡፡ ይህንን ደግሞ የሕዝብ ተወካዮች ምክር ቤት የአሠራርና የአባላት የሥነ ምግባር ደንብ በምዕራፍ 24 ደንግጎታል፡፡ በታላቋ ብሪታንያ፣ እኛም የምንከተለው የፓርላሜንታዊ ሥርዓት እናት አገር የምትባለዋ ተቃዋሚዎችን በተለይም ዋናውን ተቃዋሚ ፓርቲ/ማለትም በምክር ቤቱ ውስጥ ከገዥው ፓርቲ ቀጥሎ ከፍተኛ መቀመጫዎች ያገኘ ፓርቲ) የንጉሠ ነገሥቱ መንግሥት ይበልጥ ታማኝ ተቃዋሚ ይሉታል፡፡ አገራችን ውስጥ እንዲህ ያለ፣ ለዚህ ወገ ማዕረግ የሚበቃ የፓርቲዎች ጤናማ ግንኙነት ፈጥረን፣ ይህንን የመሰለ የምርጫ ውጤት አስመዝግበን ስለዋና ተቃዋሚ፣ ስለሁለተኛ ተቃዋሚ ፓርቲ ማውራት እምንችልበት ክብር ያልተጎናፀፍነው ከሌሎች መካከል ከመንግሥት ጋር መሥራት የሚል ሚዲያ የምንለው ሳይቀር ያላነወረው ምልከታ ዛሬም ድረስ ስለተጠናወተን ጭምር ነው፡፡

ሌላ ርዕስና ሌላ ሰፊ ማብራሪያ የሚጠይቅ ጉዳይ ውስጥ መግባት አልፈልግም እንጂ፣ ፓርቲው ‹‹ከመንግሥት ጋር የሚሠራ ተቃዋሚ ፓርቲ ነው›› ማለትን የመሰለ መግለጫ/ማብራሪያ ዜናው መጨረሻ ላይ የተሰጠው በሚዲያው የ‹‹ማሳወቅ/ማስተማር ትክል ተልዕኮ ውስጥ እንዳልሆነ አሳምሬ አውቃለሁ፡፡ እንዳልኩት እዚህ ዝርዝር ውስጥ መግባት ዛሬ ግን ጊዜዬና አጀንዳዬም አይደለም፡፡ እንዲህ ዓይነቱን የሚዲያ ሳይሆን የሚዲያ ስም ይዘው በዚያው ታፔላና ላይሰንስ ሚዲያ ነን ብለው በተቃውሞው፣ በለውጥ ተጠናዋችነቱ፣ በአጠቃላይ በአድህሮቱ ትግል ውስጥ ገብተው እንደ ፓርቲ ሲሠሩ፣ ፖለቲካዊ ዕይታን ሲቃኙ፣ አልፈው ተርፈውም ፓርቲዎችን እስከ ማስወደድና ማስጠላት ድረስ የሕዝብ ጥርጣሬን፣ ፍራቻን ሳብ ለቀቅ እያደረጉ የገዛ ራሳቸውን ግምትና ሊጥ ሐሳብ፣ ያለቀ እውነትና የበሰለ አድርገው ሲቦተልኩ፣ በአጠቃላይ የገዛው ፓርቲና የተቃዋሚዎች ትግል/ግንኙነት ከሰላማዊና ከሕጋዊው መድረክ ውጪ መሆኑን ለማረጋገጥ ሲሠሩ የኖሩ ‹‹ሚዲያ››ዎች እናውቃለን፡፡ ይህንን በመሰለ አሠራር ነው አገራችን ውስጥ ጥላቻ ወይም ወገንተኛነት አምጦ የሚረጨውና የሚለጥፈው ስድብ ብቻ (ስድቡ እኮ ፓርቲው ከመንግሥት ጋር ይሠራል፣ ባንዳ ነው፣ ከሃዲ ነው ነው) በቂ ማስረጃ ሆኖ ጥፋተኝነት የሚበየነው፡፡ ተቀዳሚ የስሜት ፍርድ ያልተጫነው እውነተኛ የህሊና ፍትሕም ከሕዝብ አስተያየት የሚጠፋው፡፡ የማብራሪያው ዓላማና ግብ እውነትም ማሳወቅና ማብራሪያ ቢሆን ኖሮ፣ ፋኖን ‹‹መንግሥታዊ ያልሆነ የታጠቀ ቡድን››ነቱን ማሳወቅ/መናገር ይቀድም ነበር፡፡ የዚህ ትርጉምና አንድምታ ደግሞ በግልጽና ተፍታትቶ ከቀረበ ጋዜጠኝነት ይሸከመው ዘንድ በሚያስፈልገው ግዴታና ኃላፊነት ይህም በሚጠይቀው ሥነ ምግባርና ጨዋነት ውሰጥ ከተነገረ ዋናውን ችግራችን ወደ ማመላከት፣ ይህንን ችግር ወደ መፍታት መላ ያበረታታል፣ ያነቃቃል፣ ቢያንስ ቢያንስ ያንን አቅጣጫ ያሳያል፡፡ የአገራችን የፖለቲካ ሰላም ዋና ፈተና የገዥው ፓርቲና የተቃዋሚዎች ትንቅንቅ ከሰላማዊና ከሕጋዊ መድረክ ውጪ መሆኑ እንደሆነ ደጋግመን ዓይተናል፡፡ የሁሉም ልብ ፓለቲከኛ ነኝ፣ እኔም የማልናቅ ኃይል ነኝ፣ ሚዲያ ነኝ የሚለውም ሁሉ የዚህ ሁሉ ልብ አንድ ሰላማዊ ግቢ ወይም መንገድ ላይ አለመገናኘቱ ነው፡፡ ለምን የተለያየ ዓላማ ኖረ፣ የተለያየ ሐሳብና ዓላማ ያለው በዛ አላልንም፣ ሁሉንም ዓይነት ብዙ፣ መዓት አስተሳሰብ፣ አመለካከት የተደራጀ የሥልጣን ፍላጎትና ዓላማ ጭምር (ነገር ግን ያልታጠቀ) በውድድር የሚያስተናብር ዴሞክራሲ ነው መንገዳችን፣ መዳረሻችን የሚል ሁሉ ከመንግሥት ጋር መሥራትን አያወግዝም፣ እያስጠላም፣ የስድብ ይልቁንም የአሽሙር መሣሪያ አያደርግም፡፡

በየሙያው፣ ሕክምናው፣ ሲቪል ሰርቪሱ፣ የሰላምና የፀጥታ አስከባሪዎች፣ ወዘተ ውስጥ ሥነ ምግባር የሚባል ነገር አለ፣ ሥነ ምግባር ይከበር ስንል፣ በየትኛውም ደረጃና አገር ያለ ባለሙያ የሥነ ምግባር ጥብቅነትና ተገዥነት የአገር ድንበር ሆነ፣ የብሔር ሠፈርን፣ እንዲሁም የፖለቲካ ዝንባሌን ተሻግሮ መፅናት አለበት፡፡

በዚህ ረገድ ሚዲያው ወይም ፕሬስ በተቋምነቱ ገለልተኛ ሆኖ አልተደራጀም ወይም የዚህ አስፈላጊነትና ግዴታ (በዚህ ጉዳይ እንዳየነው) ለራሱም እየታየው ስለመሆኑ ተስፋ የሚሰጥ ነገር የለም፡፡ እንገነባዋለን የምንለው ዴሞክራሲ ገለልተኛ ተቋማትን፣ ሙያዊ ገለልተኛነትን፣ በአጠቃላይ የአኗኗር ለውጥን ይፈልጋል፡፡ በሕዝብ ድምፅ፣ በግልጽ አሠራር፣ በጋዜጠኛና በሚዲያ፣ እንዲሁም በሕዝብ ንቁ ተመልካችነት ውስጥ መኖር ይጠይቃል ማለት ከየሁላችንም ብዙ አስተዋጽኦና ትግል ይጠይቃል፡፡ ይህ የፈለግብናል የምንለው አስተዋጽኦ የፈለጉትን የሚወረውሩበት አይደለም፡፡ በተለይም በሚዲያው ዘርፍ ከፖለቲካ ወይም ከሌላ ወገንተኛነት ይልቅ ለእውነት፣ ለሚዛናዊነትና ለነባራዊነት ታማኝ የሆኑና በዚህ ምግባር አማካይነት ብልሽቶችንና ጎድለቶችን ከመንግሥት ቤት፣ ከገዥው ፓርቲ እስከ ሌሎችም የፖለቲካ ድርጅቶች፣ እስከ ግል ተቋማት ድረስ እየገላለጡ ለሕዝብ የሚቀርቡ ሚዲያዎች መፍካታቸው የግድ ነው፡፡ ያስፈልጋሉ ብቻ ሳይሆን ያለ እነሱም የሚቻል ነገር አይደለም፡፡ እነሱንም እያነፀ፣ እያስተካከለ፣ እያረመና እያስተማረ የሚሄደው ራሱ ዴሞክራሲው ነው፡፡ በዚህ ምክንያት ከሁሉ አስቀድሞ ስለመናገር ነፃነታቸው ከተጨነቁና ይበልጥ ለእሱ ካሰቡ የመናገር ነፃነታቸውን በእርግጠኝነት የሚያረጋግጥላቸውንና የሚያጎናፅፋቸውን ሰላምና ዴሞክራሲ ሥር እንዲይዝና እንዲፀና መታገል አለባቸው፡፡ የሆነ ጋዜጠኛ ወይም ሚዲያ በአገር ውስጥም ሆነ በውጭ አገር (ወይም ሌላ የማይጨበጥ የማይደረስ ምናባዊ ምኅዳር) መላውን ሕዝብ ነው የማገለግለው በሚል የሚዲያ ወንበር ተቀምጦ የወንዝ ልጅን፣ የብሔር/የፓርቲ ወገኔን፣ የፓርቲ ዝንባሌዬ እንደምን አድርጌ ልጥቀም፣ አለዚያ ሞቼ እገኛለሁ ቢል ራሱንም ሥራውንም ሚዲያና ጋዜጠኛ ብሎ ሊጠራ አይችልም፡፡ ጋዜጠኛ ነኝ፣ ሚዲያ ነኝ፣ እያለ በሚዘግበው ዜናና በሚያብራራው ሥራው ላይ በመከታ ወይም በመጋረጃ የተከለለ ድምፅ መስጫ ክፍል ስለሚወስነው ውሳኔ፣ እዚያ ውሳኔ ውስጥ ይፋ የሚያደርገውን የፖለቲካ ዝንባሌ/እዚያ ዜናና ዜናው ማብራሪያ ውስጥ) ሲተናነቀው ወይም ሲዘረግፈው መስማት አንፈልግም፡፡ የትኛውን ፓርቲ እንደሚመርጥ ብቻ ሳይሆን ለየትኛው ፓርቲ እንደሚሞት፣ መሞት ብቻ ሳይሆን መግደልም ጭምር ግድ እንደሌለው ሲነገር መስማት አንፈልግም፣ አይፈቀድለትም፡፡

ከአዘጋጁ፡- ጽሑፉ የጸሐፊዋን አመለካከት ብቻ የሚያንፀባርቅ መሆኑን እንገልጻለን፡፡