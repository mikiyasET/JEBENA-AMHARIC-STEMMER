በዓለም በሁሉም የዕድሜ ክልል ለሞት መከሰት ምክንያት ከሆኑ ስምንት ነገሮች አንዱ የትራፊክ አደጋ ሲሆን፣ በኤችአይቪ ኤድስ ከሚሞቱት የበለጠ ሰዎች በትራፊክ አደጋ ምክንያት የሚሞቱት በልጠዋል፡፡

ኢትዮጵያ በተሽከርካሪ ብዛት ዝቅተኛ ቁጥር ካላቸው አገሮች ተርታ ብትመደብም፣ በአንፃሩ በትራፊክ አደጋ የሚሞቱ ሰዎች ቁጥር ከፍተኛ ነው፡፡ በትራፊክ አደጋ ብዙ ሰዎች እንደወጡ ይቀራሉ፣ 
አልያም አካል ጉዳተኛ በመሆን በቤታቸው ይውላሉ፡፡

ቤተሰብ የሚያስተዳድሩ፣ ድርጅቶችንና ተቋማትን የሚመሩ፣ ተምረው ለቤተሰብና ለአገር ታላቅ አስተዋጽኦን ሊያበረክቱ የሚችሉ ዜጎች ካሰቡበት ሳይደርሱና የጀመሩትን ሳይጨርሱ በወጡበት ይቀራሉ፡፡

ምንም እንኳን አደጋው ፆታም ሆነ ዕድሜን ሳይለይ የሚከሰት ቢሆንም፣ ለሥራ ከላይ ታች የሚሉና ሠርተው ያልጠገቡ ወጣቶች ላይ እንደሚበረታ መረጃዎች ያሳያሉ። ሠርቶ ነገውን ለመቀየርና ከዛሬው የተሻለ ኑሮን 
ለመምራት አልያም የዕለት ጉርሱን ለማግኘት የሚሮጥ ወጣት ካሰበበት ሳይደርስ፣ ህልሙን ሳያሳካ እንደወጣ የሚቀረውን ቤት ይቁጠረው፡፡

ክስተቱ ደስታን ወደ ሐዘን ይቀይራል፡፡ ለደረሰበት ቀርቶ ስለአደጋው የሰማውን ሁሉ ይሰቀጥጣል፡፡ ለአብነትም በሐምሌ 2015 ዓ.ም. አጋማሽ በሰሜን ሸዋ ዞን ሱሉልታ ላይ የደረሰው አደጋ ለቤተሰብ ቀርቶ ለሰማው 
ሁሉ ሐዘንን የሚያጭር ነበር። ወጣት ረድኤት ደረጀ አምስት ዓመታት የለፋችበትን የዩኒቨርሲቲ ቆይታ በማጠናቀቋ ዘመድ ጎረቤቷ ሰፊ ድግስ ደግሰው ለመቀበል በዝጅት ላይ ነበሩ፡፡