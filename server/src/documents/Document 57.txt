በኦሮሚያ ክልል የምዕራብ ወለጋ ዞን የሰላም ሁኔታ ‹‹ለሥራዬ አመቺ አልሆነልኝም›› ያለው የአገራዊ ምክክር ኮሚሽን፣ የፖለቲካ ፓርቲዎች መንግሥትና በአካባቢው የሚንቀሳቀሱ ተቃዋሚ ኃይሎች ችግሩን
 እንዲፈታ ግፊት እንዲያደርጉ ጥያቄ አቀረበ፡፡

የአገራዊ ምክክር ኮሚሽን ዓርብ ሐምሌ 28 ቀን 2015 ዓ.ም. ከተለያዩ የአገሪቱ አካባቢዎች ከተውጣጡ የፖለቲካ ፓርቲዎች ጋር ምክክር አድርጓል፡፡

‹‹ለዚህች አገር ከመሣሪያ ይልቅ መፍትሔ የሚያመጣው ውይይት በመሆኑ የፖለቲካ ፓርቲዎች ሚናችሁን ተወጡ፤›› ሲሉ ዋና ኮሚሽነር መስፍን አርዓያ (ፕሮፌሰር) አሳስበዋል፡፡ በኦሮሚያ ክልል 
የወለጋ ዞኖች በታጣቂዎች ሥር በመሆናቸው ኮሚሽኑ ተንቀሳቅሶ መሥራት አለመቻሉ ተገልጿል፡፡

‹‹በምዕራብ ኦሮሚያ ያለው ሁኔታ አሁንም ተንጠልጥሎ የቀረ በመሆኑ፣ የፖለቲካ ፓርቲ አመራሮች በተቻለ መጠን መንግሥትና ታጣቂዎች ላይ ግፊት እንድታደርጉ ጥያቄ እናቀርባለን፤›› ሲሉ መስፍን (ፕሮፌሰር) 
ተናግረዋል፡፡

‹‹የምክክር ኮሚሽኑ ለምን በፍጥነት ሰላም አያመጣም እየተባለ ይነሳል፣ ነገር ግን የኮሚሽኑ ኃላፊነቶች የተወሰኑ ናቸው፤›› ያሉት መስፍን (ፕሮፌሰር)፣ ኮሚሽኑ ዕርቀ ሰላም ማከናወን ሳይሆን ኃላፊነቱ 
የምክክር ሒደቱን የተመቻቸ ማድረግ ነው ብለዋል፡፡

‹የአገራችን ሁኔታ ከዕለት ወደ ዕለት ከመሻሻል ይልቅ የመባባስ ሁኔታ ይታይበታል፡፡ በተለይ የትጥቅ እንቅስቃሴ በየቦታው እየታየ በመሆኑ፣ ችግሩን በውይይት ለመፍታት ሁሉም ታጣቂ ኃይል 
ትጥቁን ፈትቶ ወደ ጠረጴዛ ውይይት እንዲመጣ ማድረግ ያስፈልጋል፤›› ሲሉም አሳስበዋል፡፡