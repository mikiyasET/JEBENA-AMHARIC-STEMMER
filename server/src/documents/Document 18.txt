የኢትዮጵያ ፕሪሚየር ሊግ የ2016 ዓ.ም. የጨዋታ መርሐ ግብር ሐሙስ ነሐሴ 4 ቀን 2015 ዓ.ም. እንደሚወጣ ዕጣ የኢትዮጵያ ፕሪሚየር ሊግ አክሲዮን ማኅበር አስታወቀ፡፡

የፕሪሚየር ሊጉ መርሐ ግብር መስከረም 20 የ2016 ዓ.ም. እንደሚጀመር ተገልጿል፡፡ 16 ክለቦች በሚካፈሉበት ፕሪሚየር ሊጉ ሦስት ክለቦች ተካተውበታል፡፡

የኢትዮጵያ ንግድ ባንክ፣ ሀምበሪቾ ዱራሜና ሻሸመኔ ከተማ እግር ኳስ ክለቦች ፕሪሚየር ሊጉን የተቀላቀሉ አዲስ ክለቦች ናቸው፡፡

በተለያዩ ከተሞች በዙር ሲከናወን የቆየው የሊጉ ጨዋታ የተለያዩ ጉዳዮች እንደ ችግር ሲነሱበት ቆይቷል፡፡ ይህም ክለቦች በተለያዩ ከተሞች ውድድሮችን ማድረግ ለከፍተኛ ወጪ እንዳጋለጣቸው ሲያነሱ ነበር፡፡ በዚህም ምክንያት ሊጉ ቀድሞ ይከተል የነበረውን የውድድር ፎርማት መከተል ይገባዋል የሚሉ አስተያየቶች ከክለቦች ሲነሱ ይደመጣል፡፡

በቀድሞ የሊጉ የውድድር አካሄድ መሠረት ክለቦች በሜዳቸውና ከሜዳቸው ውጪ ጨዋታ ማድረግ የሚችሉ ሲሆን፣ ይህም በርካታ ተመልካቾች ጨዋታውን የመመልከት ዕድል ያገኛሉ፡፡ ተመልካቹ በስታዲየም ተገኝቶ ጨዋታ መመልከት መቻሉ፣ ለባለሜዳው የገቢ አቅም ይፈጥራል፡፡

የሊጉ መርሐ ግብር በኢትዮጵያ የተለያዩ ከተሞች በዙር መከናወን ከጀመረ በኋላ፣ ክለቦች ለከፍተኛ የሆቴል ወጪ መጋለጣቸው ሲገለጽ ቆይቷል፡፡

በዚህም መሠረት ውድድሩ በተለያዩ ከተሞች ሲከናወን ክለቦች በሆቴሎች ዕዳ ተይዘው ተሽከርካሪያቸውን ጭምር ለማስያዝ መገደዳቸው ይታወሳል፡፡

ክለቦች ለከፍተኛ ወጪ መዳረጋቸውን ተከትሎ፣ ለተጫዋቾቹ ደመወዝ መክፈል እንደተሳናቸው ሲነገር ቆይቷል፡፡

የአክሲዮን ማኅበሩ የቀጣዩ ዓመት መርሐ ግብር ይፋ ከማድረጉ በዘለለ፣ ‹‹የት ይከናወናል?›› የሚለውን አላሳወቀም፡፡ ዘንድሮ በባህር ዳር፣ በድሬዳዋ፣ በአዳማና በሐዋሳ ዩኒቨርሲቲ ስታዲየም ሲከናወን የነበረው ሊጉ፣ ማሳረጊያውን በአዲስ አበባ ያደርጋል ቢባልም፣ የስታዲየሙ ዕድሳት ባለመጠናቀቁ ምክንያት እንደገና በአዳማ ሳይንስና ቴክኖሎጂ ዩኒቨርሲቲ ስታዲየም ሊጠናቀቅ ችሏል፡፡

በአንፃሩ ማኅበሩ ለባህልና ስፖርት ሚኒስቴር የመጨረሻ ጨዋታውን አዲስ አበባ ለማድረግ ጥያቄ ቢያቀርብም፣ ግንባታው ባለመጠናቀቁ ሳይከናወን ቀርቷል፡፡ በአንፃሩ የስታዲየሙ ዕድሳት እየተገባደደ መምጣቱን ተከትሎ የ2016 ዓ.ም. የፕሪሚየር ሊግ ጨዋታ በአዲስ አበባ ስታዲየም ይጀመራል ተብሎ ይጠበቃል፡፡

በሌላ በኩል ቤትኪንግ ኢትዮጵያ ፕሪሚየር ሊግ የሚል ስያሜ ይዞ ሲከናወን የቆየው ሊጉ በቀጣይ በአዲስ ስያሜ እንደሚጀመር ተጠቁሟል፡፡

ሊጉ ‹‹የኢትዮጵያ ንግድ ባንክ ፕሪሚየር ሊግ›› የሚል ስያሜን ይዞ እንደሚከናወን ተጠቁሟል፡፡