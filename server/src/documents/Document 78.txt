ኢትዮጵያ ያላት የሕዝብ ቁጥርና የተሽከርካሪ ብዛት ባለመመጣጠኑ የተነሳ፣ በርካታ ዜጎች ትራንስፖርት ሲቸገሩ ማየት የተለመደ ሆኗል፡፡ በተለይም በአዲስ አበባ ከተማ የሥራ መውጫና መግቢያ ሰዓት ላይ በትራንስፖርት
ዕጦት ዜጎች ሲፈተኑ ይታያል፡፡

የትራንስፖርት ችግሩን ለመቅረፍ መንግሥት የተለያዩ አማራጮችን ቢጠቀምም፣ ችግሩ አሁንም አልተፈታም፡፡ በተለይ በቅርቡ ባለሦስት እግር ተሽከርካሪዎች ላይ መንግሥት የጣለው መመርያ አንድም 
የትራንስፖርት ተጠቃሚውን ማኅበረሰብ፣ በሌላ በኩል ደግሞ አሽከርካሪዎችን ችግር ውስጥ እንዲገቡ አድርጓል፡፡ ችግር ውስጥ ከገቡት መካከል የባለሦስት እግር አሽከርካሪ የሆኑት አቶ ጌታቸው ዳኜ ይገኙበታል፡፡

አቶ ጌታቸው ከባለቤታቸው ወ/ሮ ፋንታነሽ ድንቁ ያፈሯቸውን ሁለት ልጆች ለማሳደግና ኑሮን ለማሸነፍ ባጃጅ ማሽከርከር ከጀመሩ አምስት ዓመታት አስቆጥረዋል፡፡

የልጆቻቸውን የትምህርት ቤት ወጪ፣ የቤት ኪራይና የዕለት ጉርስ ለመሙላት ደፋ ቀና እንደሚሉ የሚናገሩት እኚህ አባት፣ መንግሥት ከቅርብ ጊዜ ወዲህ ባለሦስት እግር ተሽከርካሪ ባጃጆች ላይ የጣለው ያልተገባ 
ማዕቀብ ሥራቸው ላይ እንቅፋት እንደፈጠረባቸው ለሪፖርተር አስረድተዋል፡፡  

በሥራቸው በቆዩበት ጊዜ የተሻለ ገቢ ያገኙ እንደነበርና ለረዥም ጊዜም ደንበኛ አፍርተው በየወሩ በኮንትራት መልክ የሚወስዷቸው ሰዎች እንደነበሩ አስታውሰዋል፡፡  

ከዚህ በፊት አብዛኛውን የባጃጅ ሾፌሮች መንግሥት ባወጣው ታሪፍና መስመር በመንተራስ ይሠሩ እንደነበር ያስታወሱት እኚህ አባት፣ በአሁኑ ወቅት ባለሦስት እግር ተሽከርካሪ ባጃጆችና ሞተር ሳይክሎች 
ምንም ዓይነት እንቅስቃሴ እንዳያደርጉ መከልከሉ በርካታ ሾፌሮች ላይ ችግር መፍጠሩን ለሪፖርተር ያስረዳሉ፡፡

ከሁሉም በላይ ደግም በዚህ ሥራ ላይ ብቻ ተሰማርተው የሚገኙ ሰዎች ከባድ ችግር ውስጥ መውደቃቸውን፣ ጓደኞቻቸውም ሆኑ እሳቸው የዚህ ችግር ገፈት ቀማሽ እንደሆኑ ይናገራሉ፡፡

በአገሪቱ እየታየ ያለው የኑሮ ውድነት ሳይረግብ እንደዚህ ዓይነት ችግር መፈጠሩ በርካታ የባጃጅ አሽከርካሪዎችን እንዳስቆጣ አስረድተዋል፡፡