ሌላው የአሶሴሽናችን ወሳኝ ሥራ ደግሞ ኢንዱስትሪውን በዓለም አቀፍ ደረጃ ማስተሳሰር ነው፡፡ ከውጭ አገሮች ዕቃ አጓጓዦች፣ ዕቃ አስተላላፊዎች ወይም የዕቃ አመላላሾች ማኅበራት ጋር ትስስር መፍጠር፣ ለዘርፉ ማደግ ዕገዛ ያላቸው ስብሰባዎች፣ ኮንፍረንሶች፣ ፓናል ውይይቶችና ማስተዋወቂያ መድረኮችን መካፈልና ማዘጋጀት አንዱ ሥራ ነው፡፡ ከዚህ በተጨማሪም የሥራ ትስስር ለመፍጠርም 
እንሠራለን፡፡ ለምሳሌ አንድ አበባ ላኪ አበባውን ወደ ውጭ ሲሸጥ፣ እዚህ አበባውን የሚልክለት ብቻ ሳይሆን ሄዶ የሚሸጥበት አገርም አበባውን ተረክቦ የሚያቀርብለት አካል ያስፈልጋል፡፡ 

እንዲህ ዓይነት አገልግሎት ሲፈለግ እኛ የምንፈጥረው ግንኙነት ወሳኝ ነው፡፡ ለምሳሌ አምስተርዳም ያለ ፍሬት ፎርዋርደር ኢትዮጵያ ካለ ፍሬት ፎርዋርደር ጋር አብሮ እንዲሠራ ግንኙነት እንፈጥራለን፡፡ 
በተለያዩ የዓለም ማዕዘናት የተፈጠሩ የፍሬት ፎርዋርደሮች ጥምረቶች አሉ፣ ከእነሱ ጋር ትብብሮች እንዲፈጠሩ ዕገዛ እናደርጋለን፡፡

ዓለም አቀፍ ኔትወርክ መፍጠር አንዱ የአሶሴሽናችን ሥራ ነው፡፡ ለምሳሌ የአፍሪካ አኅጉር ነፃ የንግድ ቀጣና እየተፈጠረ ነው፡፡ ለምሳሌ ጋና ከኢትዮጵያ ዕቃ ለመጫን ብትፈልግ፣ ጋና የሚገኙ ፍሬት ፎርዋርደሮችን 
ካላወቅን ሥራው አይቀላጠፍም፡፡ በዓለም ደረጃ ትልልቅ ማኅበራት አሉ፡፡ ከአሶሴሽናችንም ሆነ በተናጠል ከእነሱም ጋር ግንኙነት መመሥረት የአሶሴሽናችን ትልቁ አስተዋጽኦ ነው የሚሆነው፡፡