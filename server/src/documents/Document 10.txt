ከፒያሳ ወደ ቃሊቲ ልንጓዝ ነው። ‹‹ይገርማል ቀኑ እንዴት ይሄዳል?›› ይላል ጋቢና የተሰየመ ባለባርኔጣ። ‹‹ቀን ምን አለበት ቤንዚን አይፈልግ ናፍጣ አይፈልግ። እኛ ነን እንጂ ሄድ ቆም እያልን የተቸገርነው…›› አለ ሾፌራችን መጠጥ ያለ ጉንጩን እየፈተገ። ‹‹ቆይ ምንድነው ችግሩ?›› ጠየቀች ከሾፌሩ ጀርባ የተቀመጠች ወይዘሮ። ‹‹ዝናብ!›› አለ ወያላው ነገር ባዘለ ድምፀት። “ኤታኖል አልበቃን ብሎ ደግሞ ብለን ብለን ነዳጅ በዝናብ ውኃ ማቅጠን ጀመርን እንዴ?›› ትላለች አንዳች የሚያህል ቦርሳ ታቅፋ። ‹‹ምናችን ይገባና ልጄ? እጥረት የሚተካው በሌላ እጥረት ነው። ዝናብ ሲያጥረን ነዳጅ ይሞላል። ዝናብ ስንጠግብ ነዳጅ ይጠፋል…›› ብለው መሀል መቀመጫ የተሳፈሩ አዛውንት አጉተመተሙ፡፡ ‹‹ዓለም ዘጠኝ ነው አይሉም በአጭሩ…›› ብሎ ከሦስተኛው ረድፍ ከጦር የሚረዝም መፋቂያ አፉ ውስጥ የሸጎረ ወጣት ተናገረ፡፡ ‹‹የለም እኛስ ላይ ስድስትም ሰባትም አትደርስ…›› ብለው ዞረው ተናገሩ። ይኼኔ ደግሞ መጨረሻ ወንበር የተሰየመች የቀይ ብስል፣ ‹‹ዝናብ ብላችሁ በደንብ ሳታስረዱን ስለዓለም ጎዶሎነት የምታወሩት ነዳጅ ከየት ቀድታችሁ ነው?›› ብላ ጨዋታውን መለሰችው፡፡ ወግ እንዲህ ነው የሚጀመረው!

‹‹አሁን አንሄድም እንሄዳለን? ወሬ ነው ነዳጅ ነው ያጠረህ ሾፌር? ለምን አንንቀሳቀስም?›› ባዩ ቶሎ ተቆጪ ደግሞ ከመጨረሻ ወንበር አንባረቀ። ‹‹ቆይ ትንሽ ይሙላ…›› አለው ወያላው። ‹‹አሥራ ሁለት ሰዎች ጭነሃል፣ በቃ ግባና ዝጋው…›› ቁጣው ጨመረ። ‹‹ምን አዳረቀህ ልጄ? በቃ እኮ ነገረህ፣ ጎድለናል ተብለናል ጎድለናል ነው። እሱ ሞልታችኋል እስኪለን ዝም አትልም? በገዛ እጃችን ያለ አቅም ግንባታ ተዋልደን ተባዝተን የጎደልን እኛ፣ ተወው እስኪ…›› ብለው አዛውንቱ በምፀት ተናገሩ። በክረምት ምድር ውኃ ሞልቶ ስለነዳጅ እጥረት ሲወራ ምን ይባል ታዲያ? ጉዟችን ተጀምሯል። ሾፌሩ ቀልቡን ሰብስቦ ያዳምጥ ይመስል ሬዲዮኑን ከጣቢያ ጣቢያ ይፈትሻል። ጣቢያው ሁሉ በአሸሼ ገዳሜ መንፈስ የታጠረ ነው። ይኼኔ ወይዘሮዋ ‹‹ይገርማል እኮ…›› ትላለች። ‹‹ምኑ?›› ትላታለች ከጎኗ። ‹‹እንዲያው የእኛ ነገር። እንደገና ጦርነት ውስጥ ገብተን አሁንም አሸሼ ገዳሜ ውስጥ ነን…›› አለቻት በደፈናው። ‹‹አልገባኝም?›› ስትላት፣ ‹‹ይኼው በትግራይ የተጀመረው ጦርነት ያን ሁሉ ዕልቂትና ውድመት ካደረሰ በኋላ፣ አሁን ተመልሰን እዚያው ጦርነት ውስጥ ሰተት ብለን መግባታችንን አልሰማሁም እንዳትይ ብቻ…›› ብላት አፈጠጠችባት። ይገርማል!

‹‹እህቴ ልክ ነሽ የዘንድሮ ሰው ውል አልባ እየሆነ ነው…›› ብላ ወይዘሮዋ ድንገት ጥልቅ አለች። ‹‹እሱ እንደ ሕይወት ፍልስፍናችን ይወሰናል…›› የሚለው መጨረሻ ወንበር ጥጉን ይዞ የተቀመጠ ተሳፋሪ ነው። ‹‹ምን ማለት ነው?›› አዛውንቱ ጠየቁት። ‹‹የሁላችንም ምልከታ አንድ ነው እንዴ አባታችን?›› ሲላቸው፣ ‹‹ወደን መሰለህ አገር አገር እያልን እዬዬ የምንለው?›› አሉት አቀርቅረው። ‹‹እሱ ነዋ ችግሩ። በአገር ዕጣ ፈንታና ህልውና ላይ ያለን ምልከታ እኮ ነው መጤን ያለበት…›› ብሎ ቀጠለ። ‹‹ተወኝ እስኪ ልጄ። ምጥ ለእናቷ አታድርገውማ። ወደን አይደለም አልኩህ በአገር ፍቅር የተለከፍነው፡፡ ወደን አይደለም እኮ ሁሌም ለአገር ሰላምና መረጋጋት የምንቃትተው…›› ከማለታቸው ከአፋቸው ነጥቆ፣ ‹‹ዕድሜ ለእናንተ ከበፊት ጀምሮ መስማማትን ባህል ብታደርጉ ኖሮ ዛሬ ፍጅት ውስጥ አንገኝም ነበር…›› ቢላቸው፣ ‹‹ይኼ የምትለው ነገር እንደ እኔ ያለውን ተርታ ዜጋ ይመለከታል እንዴ?›› ብለው በትዝብት አዩት። ‹‹እሱ እንደ ተሳትፏችን ይወሰናል…››› ብሎ አረፈው። ወይ ሰውና ነገሩ!

መጨረሻ ወንበር ላይ ከተቀመጡት ወጣቶች በወዲያ በኩል በሾፌሩ ትይዩ ጥጉን ይዞ የተቀመጠ ተሳፋሪ ደግሞ በስልክ ይነጋገራል። ‹‹እንዴት ነሽ? ደህና ነሽልኝ? ወይ አትጋበዢ ወይ አትጋብዢ? ቆይ ግን አንቺ ምን ይሻልሻል?›› ይላል። ሌላ ነገር ያወራል ስንለው አሁንም፣ ‹‹ወይ አትጋበዢ ወይ አትጋብዢ…›› ይላል። ይህንኑ ሦስት አራት ጊዜ ደጋገመ። ‹‹ለካ ለአንዳንዱ ስልክ የሚሠራው በውኃ ሆኗል…›› ብሎ አንዱ አሽሟጠጠ። ‹‹ሥራ የፈታ መነኩሴ ቆቡን ቀዶ ይሰፋል ሲባል አልሰማህም…›› ትላለች ሌላዋ። ‹‹እኔ ምለው ጎበዝ በረባ ባረባው ቴሌ የሚያንጋጋብንን ቴክስት ማስቆም የሚቻለው እንዴት ነው?›› ጎልማሳው ይጠይቃል። ‹‹ቆይ እስኪ ተረጋጉ። አንድን ነገር አንድ ጊዜ ነው መከወን የሚቻለው። መጀመርያ ምድረ አገር አፍራሽ አደብ ይግዛ። ከዚያ ስለ ቴሌ እንነጋገራለን…›› ብለው አዛውንቱ ጨዋታው ላይ ተሳታፊ መሆን ጀመሩ። ‹‹ቆይ ግን አንቺ አትጋብዢ ወይ አትጋበዢ?›› ባለስልኩ ሞዛዛ ወቀሳውን ደገመው። ‹‹ኤጭ! ምንድነው ይኼ ሰውዬ ወይ አይጋብዘን ወይ አያስጋብዘን አደረቀን እኮ ባዶ ሆዳችንን…›› ብላ ያቺ የቀይ ዳማ ስትናገር፣ ‹‹ጋባዥና ተጋባዥ፣ ጉዳይና ባለጉዳይ፣ ሸማችና ኑሮ ያልተገናኙበት ዘመን…›› ብሎ ጎልማሳው ጠቀሳት። ሌላ ሥራ ሊጀመር ነው!

ወደ መዳረሻችን ተቃርበናል። ረዥሙ ጉዟችን ሊገባደድ ጥቂት ቀርቶታል። ‹‹ይኼ አማራ ክልል ውስጥ የተጀመረ የወንድማማቾች ግጭት ልቤን እንዴት እንደሰበረው ብታውቂ?›› ትላለች ወጣቷ የወይዘሮዋን ዓይን ዓይን እያየች። ‹‹መቼስ ምን ይደረጋል? እኛ እኮ ያልታደልን ከንቱ ፍጡራን ነን። ምን ዓይነት እርግማን እንዳለብን አላውቅም ከግጭትና ከጦርነት መላቀቅ አልቻልንም፡፡ በድህነት እየማቀቅን እየኖርን የምንፋጅበትን መሣሪያ ከውጭ እየገዛን እኮ ነው የምንፋጀው፡፡ ያቺ ግብፅ ግን ይኼኔ ስንፋጅላት በደስታ እየጨፈረች ነው፡፡ እኛ ሞኞቹ ግን ለታሪካዊ ጠላቶቻችን እየተመቸን እርስ በርስ እንናረታለን…›› ብላ ወይዘሮዋ ስትናገር፣ ‹‹እንዲያው ሌላው ቢቀር ከገዛ ታሪካችን መማር ያልቻልነው ምን ሆነን ነው? የኑሮ ውድነቱ እንዴት ሊረግብ እንደሚችል የፖሊሲ መፍትሔዎችን መፈለግ ያልቻልን እንዴት ሆኖ ነው ለተኩስ ሲሆን የምንቅበዘበዘው? አገራችን በየትኛው የተሻለ አማራጭ ፖሊሲ ብትመራ ነው የምታድገው ማለት ያልቻልን እንዴት ሆነን ነው የጥፋት ፖሊሲ ላይ የበረታነው? ሌሎችንም ጥያቄዎች እያነሳን መነጋገር ሲገባን፣ ነጋ ጠባ እንደ ሌሊት ወፍ ካገኘነው ነገር ጋር እየተላተምን እርስ በርስ ጣት እንቀሳሰራለን…” ሲሉ አዛውንቱ ፈገግ አልን። የቁጭት ፈገግታ በሉት!

‹‹እውነት ነው በብዙ ሥፍራዎች አስተዋይነት፣ ንቃትና ብስለት ገና ብዙ ስለሚቀሩ ግጭቶች ቢከሰቱ አይገርምም። ግን እኔን የገረመኝ በስመ አክቲቪስትነት ተምረናል የሚሉ ማይሞች በማኅበራዊ ትስስር ገጾች አገር ለማጥፋት ታጥቀው መነሳታቸው ነው…›› አለ ጎልማሳው። ‹‹ምን የማይሉት አለ እነሱማ። በሰው ደም እየነገዱ አጉል ተቆርቋሪ ሆነው ሲቀርቡና ሲያታልሉ ዝም መባላቸው ያበግናል…›› የሚለው አንድ ወጣት ከኋላ ወንበር ነው፡፡ አዛውንቱ ደግሞ፣ ‹‹የእነሱ ጉዳይ ተከድኖ ይብሰል፡፡ እስኪ መጀመርያ ችግሮቻችንን እንወቅና ወደ እነሱ እንመለሳለን፡፡ የእጃቸውን እንዲያገኙ ለማድረግ ደግሞ እያንዳንዱን ድርጊታቸውን መመዝገብ አለብን፡፡ ይህ ሪከርድ ፍርድ ቤት ለማቅረብ ያገለግለናል…›› ሲሉን ወያላው፣ ‹‹መጨረሻ!›› ብሎ በሩን ከፈተው። ቃሊቲ ደርሰናል። አዛውንቱ ቀድመውን እየወረዱ፣ ‹‹እንግዲህ ነገራችንን እዚህ ላይ ስናጠናቅቅ አንድ ነገር መርሳት የለብንም፡፡ የአገር ጉዳይ ሲነሳ ሁላችንንም ይመለከታል፡፡ ምልከታችን ቢለያይም አገር ሰላም ውላ ሰላም እንድታድር መግባባት አለብን፡፡ ከጠመንጃ አንጋቢነት ወደ ልማት አርበኝነት መሸጋገር የሚቻለው በሥራ እንጂ በወሬ አይደለም፡፡ የሆነ ሆኖ ግን ቃላችንና ድርጊታችን ለአገር ህልውና ይዋል…›› ብለውን ተለያየን፡፡ መልካም ጉዞ!