የኢትዮጵያ ሳይንስ አካዴሚ በመንግሥት ዩኒቨርሲቲዎች እየተሰጠ ስለሚገኘው የክብር ዶክትሬት ዲግሪ አግባብነት፣ አሰጣጥ፣ ታሪካዊ አመጣጥና፣ ዓለም አቀፋዊ ባህሪ የሚያመላክትና 
መነሻ ሐሳብ ሊያመነጭ የሚችል ጥናት ሊያደርግ መሆኑን አስታወቀ፡፡

የአካዴሚው ዋና ዳይሬክተር ተከተል ዮሐንስ (ፕሮፌሰር) ለሪፖርተር እንደገለጹት፣ ዩኒቨርሲቲዎች የሚሰጡት የክብር ዶክትሬት ዲግሪ አጠቃላይ ልምዱ ምን እንደሚመስል፣ በኢትዮጵያ ምንስ መምሰል አለበት 
የሚለውን ጥናት ለማድረግ ዝግጅት እየተደረገ ነው፡፡

እየተገባደደ ባለው የትምህርት ዘመን የክብር ዶክትሬት ዲግሪ ከሰጡ ዩኒቨርሲቲዎች መካከል አዳማ ዩኒቨርሲቲ ለቀዳማዊት እመቤት ዝናሽ ታያቸው፣ አርሲ ዩኒቨርሲቲ ለሼህ ሐጂ ኢብራሂም ቱፋና አትሌት ቀነኒሳ በቀለ፣ 
አዲስ አበባ ዩኒቨርሲቲ የመቄዶኒያ አረጋውያን ድርጅት መሥራች አቶ ቢኒያም በለጠና ለአርቲስት ደበበ እሸቱ፣ ባህር ዳር ዩኒቨርሲቲ ለጋዜጠኛ መዓዛ ብሩ፣ እንዲሁም ኢንጂባራ ዩኒቨርሲቲ ለድምፃዊት እጅጋየሁ ሽባባው
 (ጂጂ) ይገኙበታል፡፡

ይሁን እንጂ አንዳንድ ግለሰቦች ለክብር ዶክትሬት ዲግሪ ብቁ የመሆን ጉዳይን በተመለከተ፣ የከፍተኛ ትምህርት ተቋማቱ አመራረጥና አሰጣጥ ላይ ጥያቄ ሲነሳ ሰነባብቷል፡፡ በዚህም ምክንያት በርካቶች በስፋት ጥያቄ
 እያነሱ በመሆናቸው፣ በጉዳዩ ላይ እንደ ገለልተኛ የፖሊሲ አማካሪና የጥናት ተቋም በመረጃ ላይ የተደገፈ ጥናት ለማድረግ መታሰቡን ዋና ዳይሬክተሩ ተከተል (ፕሮፌሰር) ተናግረዋል፡፡