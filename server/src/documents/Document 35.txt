ባለፈው ሳምንት የንግድና ቀጣናዊ ሚኒስቴር የ11 ወራት የሥራ አፈጻጸሙን ለፓርላማው የሚመለከተው ቋሚቴ ሲያቀርብ፣ በአንድ የምክር ቤት አባል የንግድ ሥርዓቱን አስመልክቶ የቀረበው አስተያየትና የተጠያቂነት ጉዳይ እንደ ዋዛ ሊታለፍ አይገባም፡፡ የምክር ቤቱ አባል የአገሪቱን የንግድ ሥርዓት በሌቦች፣ በሸፍጠኞችና በኮንትሮባንዲስቶች የተተበተበና ሥርዓተ አልበኝነት የሰፈነበት በማለት ነበር የበየኑት፡፡ ከዚህ ቀደም በተለያዩ ርዕሰ አንቀጾች የንግድ ሥርዓቱን በተመለከተ መንግሥት መሠረታዊ የማስተካከያ ዕርምጃ እንዲወስድ ከመፍትሔ ጋር ማሳሰቢያ ቢሰጥም፣ ነገሩን ጉዳዬ ያለ ባለመገኘቱ በምክር ቤቱ ቋሚ ኮሚቴ በመስክ በተደረገ ምልከታ ጭምር የተስተዋለው ብልሽት አገር አጥፊ መሆኑ ነበር የተገለጸው፡፡ የንግድ ሥርዓቱን ሸፍጠኛ ነጋዴዎችና ደላሎች፣ የተለየ ጥቅም በሚያባርሩ የመንግሥት ሹማምንት በመታገዝ መጫወቻ ማድረጋቸው አዲስ ነገር አይደለም፡፡ የምግብ ምርቶች፣ ዘይት፣ ስኳር፣ ሲሚንቶና ሌሎች ግብዓቶች በጥቂቶች ቁጥጥር ሥር ውለው ሕዝብ በዋጋ ንረት የመመታቱ ዋነኛ ሚስጥር የንግድ ሥርዓቱ ብልሽት ነው፡፡ በተለይ ደግሞ ሹማምንት ከሸፍጠኛ ነጋዴዎችና ደላሎች ጋር በቁጥጥር ሥር ሲያውሉት፡፡

በበቀደሙ የፓርላማ ውሎ የምክር ቤቱ አባሉ ለንግድና ቀጣናዊ ትስስር ሚኒስቴር ኃላፊዎች፣ ‹‹እንደ ንግድና ቀጣናዊ ትስስር ሚኒስቴር እናንተ የአገሪቱን የንግድ ሥርዓት እንደሚመሩ ከፍተኛ ባለሥልጣናት፣ ይህንን ችግር መፍታት ያልቻላችሁት ከሕገወጦቹ ጋር ተጠቃሚ ሆናችሁ ነው ወይስ መፍታት ያልፈለጋችሁበት ምክንያት ምንድነው?›› ካሉ በኋላ፣ ይህ ሥርዓተ አልበኝነት የሰፈነበት የንግድ ሥርዓት የሲሚንቶ፣ የስንዴ፣ የዘይት፣ የጤፍ፣ የወርቅ፣ የታንታለምና ሁሉም የአገሪቱ የንግድ ሥርዓት ተበላሽቷል የሚባልበት ደረጃ ላይ ደርሷል ነው ያሉት፡፡ ‹‹የንግድ ሥርዓቱ በመበላሸቱ ምክንያት እየደረሰ ላለው ጥፋት ‹‹ተጠያቂ ለመሆን ዝግጁ ናችሁ ወይ?›› በማለትም ለሚኒስቴሩ ከፍተኛ አመራሮች ጥያቄ አቅርበውላቸዋል፡፡ ለዚህ ጥያቄያቸው ምክንያታቸውን ሲያቀርቡም የኢትዮጵያ ሕዝብ በኑሮ ውድነቱ ተማሯል ብለዋል፡፡ አነስተኛ ነጋዴዎች በትልልቆቹ እየተማረሩ መሆናቸውን ገልጸው የመንግሥት አመራሮች፣ ደላሎችና ባለሀብቶች ተቀናጅተው በሚፈጥሩት ሰው ሠራሽ ዋጋ ሕዝብ እየተማረረ ስለሆነ፣ ‹‹በኢትዮጵያ ሕዝብ ላይ እየደረሰ ላለው ጉዳት ተጠያቂ ለመሆን ዝግጁ ናችሁ ወይ?›› ሲሉም ተጠያቂነትን እንደገና አስምረውበታል፡፡

ጤነኛ የንግድ ሥርዓት ዋነኛ ተዋናዮቹ ማለትም ሸማች፣ ነጋዴና መንግሥት እየተናበቡበት በሥርዓት ይካሄዳል፡፡ እነዚህ ሦስት አካላት በሚገባ ካልተናበቡ የንግድ ሥርዓቱ ይታወካል፡፡ በተለይ ኢኮኖሚው በነፃ የገበያ ሥርዓት ይመራበታል በሚባልበት አገር ውስጥ የንግድ ሥርዓቱ ከታወከ፣ በሥርዓተ አልበኞች ለመወረሩ ማሳያ ይሆናል፡፡ ሦስቱ አካላት ካላቸው ኃላፊነትና ሚና አንፃር የሚታዩ ችግሮች አሉ፡፡ በነፃ ገበያ ሥርዓት ውስጥ ነጋዴዎች በፍትሐዊ ውድድር መፎካከር አለባቸው፡፡ በአሁኑ ጊዜ ግን በስፋት የሚታየው የመንግሥት ሹማምንት፣ አልጠግብ ባይ ነጋዴዎችና ደላሎች የመወዳደሪያ ሜዳውን መውረራቸው ነው፡፡ በአምራችነት፣ በአስመጪነት፣ በጅምላ አከፋፋይነትና በቸርቻሪነት ሥራዎች ውስጥ የተደራጁ ኃይሎች ጤናማ ውድድር እንዳይኖር እያደረጉ ነው፡፡ የምርትና የአቅርቦት ሰንሰለቶችን በመቆጣጠር ዋጋ እንደፈለጉ ይወስናሉ፡፡ የአቅርቦትና የሥርጭት መስመሮችን ይዘጋሉ፡፡ ሰው ሠራሽ እጥረት በመፍጠር ዋጋ ይቆልላሉ፡፡ ሰላማዊና ጤናማ መሆን የሚገባውን የውድድር ሜዳ በማጣበብ ሕገወጥነትን ያሰፍናሉ፡፡ እነዚህ የተደራጁ ኃይሎች የንግድ ሥርዓቱን ከዘመናዊ አሠራር ጋር በማጣላት ሸማቾችን ይበዘብዛሉ፡፡

የንግድ ሥርዓቱን አንቀው ከያዙት ችግሮች መካከል አንደኛው የአቅርቦት እጥረት ነው፡፡ የአቅርቦት እጥረት አንድም የተለያዩ ምርቶችን በበቂ መጠን አለማምረት ወይም አለማቅረብ ሲሆን፣ ሌላው በበቂ መጠን ያሉ ምርቶችን በተቀላጠፈ መንገድ ሸማቹ ዘንድ ማድረስ አለመቻል ነው፡፡ የምግብና ምግብ ነክ ምርቶችን ገበያው በሚፈልገው መጠን ባለማምረት ወይም ከውጭ ገበያ ባለማግኘት ምክንያት፣ ዜጎች ለከፍተኛ የኑሮ ውድነት እንዲጋለጡ መንስዔ ይሆናል፡፡ ኢትዮጵያን በምታህል ትልቅና በበርካታ ፀጋዎች የተሞላች አገር የምግብ ምርቶች አቅርቦት ዝቅተኛ በመሆኑ፣ አብዛኛው ሕዝብ ኑሮውን የሚገፋው በችግር ተቆራምዶ ነው፡፡ በከተሞች አካባቢ በቂ ምርት በሚኖርበት ወቅት ደግሞ ሕገወጦች የአቅርቦት ሰንሰለቱን ስለሚቆጣጠሩት፣ ገበያው ውስጥ ሰው ሠራሽ እጥረት እንዲፈጠር ተደርጎ ዋጋ ይቆለላል፡፡ ይህንን የተለመደ ሥርዓተ አልበኝነት ፈር ማስያዝ የሚገባው መንግሥት፣ በጥናት ላይ ያልተመሠረቱ ዕርምጃዎችን እየወሰደ ገበያውን ያተራምሰዋል፡፡ ከዚህ ትርምስ የሚጠቀሙ ደግሞ ሸማቾችን ያሰቃያሉ፡፡

በጣም በርካታ ዜጎች በመኖሪያ ቤቶች ችግር ምክንያት በኪራይ ይኖራሉ፡፡ በከተሞች ውስጥ ዜጎች ከአቅማቸው በላይ ኪራይ ይጠየቃሉ፡፡ አንድ ሰው በወር ከሚያገኘው ደመወዝ ከግማሽ በላይ ለቤት ኪራይ እየከፈለ የቀረውን ማብቃቃት አቅቶት በችግር ሲጠበስ ተስፋው ማን ነው? መንግሥት ገበያው ውስጥ ገብቶ ዋጋ መወሰን የሌለበት ቢሆንም፣ ከአጠቃላይ ሁኔታዎች ጋር የተገናዘበ ፖሊሲ ማውጣት ይከብዳል ወይ? ከመጠን ያለፈ ራስ ወዳድነት የተጠናወታቸው ሰዎች በዘፈቀደ ትርፍ ሲያጋብሱ፣ እንዴት በመቶኛ የሚሠላ የትርፍ ህዳግ ማውጣት ያቅታል? አሁን በመታየት ላይ ያለው አሳሳቢ የኑሮ ውድነት የመንግሥትን ትኩረት ያሻል፡፡ በተለይ በጣም መሠረታዊ የሚባሉ የምግብና ምግብ ነክ ያልሆኑ ሸቀጦችና አገልግሎቶች የዋጋ ንረት በሕዝቡ ውስጥ ከፍተኛ ምሬት እየፈጠረ ነው፡፡ የዋጋ ንረትን ለመቀነስ እየተሠራ ነው ቢባልም እያደር እየባሰበት ነው፡፡ የንግድ ሥርዓቱ ውስጥ እንደፈለጉ ዘው እያሉ በሕዝቡ ላይ የሚቀልዱ ሹማምንት፣ ሸፍጠኛ ነጋዴዎችና ደላሎች ኔትወርካቸው ካልተበጣጠሰ መፍትሔ አይገኝም፡፡ በንግድ ሥርዓቱ ውስጥ የግልጽነት፣ የተጠያቂነትና የኃላፊነት መርህ በመጥፋቱ ዜጎች ለከፋ ድህነት እየተዳረጉ ነው፡፡ ሥርዓተ አልበኞች ደግሞ እንደፈለጉ እየፈነጩ ነው፡፡

የኑሮ ውድነቱን እያባባሱ ካሉት ተጠቃሽ ችግሮች መካከል አንዱ ገበያው በጥቂቶች ቁጥጥር ሥር መዋሉ ነው፡፡ ዋጋ በአድማ እየተወሰነና የምርቶች ሥርጭት ሥልታዊ በሆነ መንገድ እየተስተጓጎለ ስለነፃ ገበያ መነጋገር ፈጽሞ አይቻልም፡፡ ከአምራች ወይም ከአስመጪ እስከ ችርቻሮ ንግድ ድረስ ያለው መጠኑ የበዛ ሰንሰለት በፍላጎትና በአቅርቦት ሕግ መተዳደር ያለበትን ጤናማ ግብይት ጤና እያሳጣው ነው፡፡ ጥቂቶች ገበያውን እንደፈለጉ በሚያሾሩበት አገር ውስጥ የኑሮ ውድነቱ ሕዝቡን እየገረፈው ነው፡፡ የምግብና የምግብ ነክ ምርቶችን ሥርጭትና ዋጋ ለማስተካከል በማለት የመንግሥት ባለሥልጣናት ገበያው ውስጥ ሲገቡ፣ ከእንዲህ ዓይነቱ እንቅስቃሴ እነማን ተጠቃሚ እንደሆኑ የታወቀ ነው፡፡ ዋጋን በማረጋጋት የምርቶችንና የሸቀጦችን ሥርጭት ፍትሐዊ ያደርጋሉ የሚባሉ ዕርምጃዎች፣ ጥቂቶችን እያጠገቡ ብዙኃንን ግን ለችግር እየዳረጉ ነው፡፡ መንግሥት ብልሽትሽቱ የወጣውን የንግድ ሥርዓት በጥናት ላይ ተመሥርቶ ያስተካክል፡፡ በንግድ ሥርዓቱ ብልሹ አሠራሮች ሳቢያ ዜጎች እየተፈተኑ ስለሆነ፣ ሥርዓተ አልበኝነት የሰፈነበት የንግድ ሥርዓት በፍጥነት ይስተካከል!