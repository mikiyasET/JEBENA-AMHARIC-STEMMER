እንዲህ ያለ ሰላማዊ ትግል ጀምረናል፣ ይህንን የመሰለ ሕጋዊና ሰላማዊ እንቅስቃሴና ትግል ውስጥ ገብተናል ማለት ግን መንግሥት የለንም፣ ወይም መንግሥትም ኖሮን አያውቅም ማለት አይደለም፡፡ 
ኢትዮጵያን እውነትም እንደ ስሟ ዴሞክራሲያዊና ሪፐብሊካዊ ለማድረግ መብቶችና ነፃነቶች ዕውንና ተግባራዊ መሆን አለባቸው፡፡ የይፋና የፖለቲካ መድረኮቻችን ዥንጉርጉርና የሚጣሉ 
ሐሳቦችን ጭምር ከማፍራት፣ ከመፈልፈልና በጤናማነት ከማስተናገድ ጋር መተዋወቅና መላመድ አለባቸው፡፡ 

ሕገ መንግሥቱ የሚደነግገው (አፍሪካ ኅብረት ያፀደቀው፣ የዓለም ሥልጣኔም የመረቀው) መንግሥዊ ሥልጣን የሚያዝበት ብቸኛው መንገድ ዕውን እንዲሆን ደግሞ፣ መንግሥታዊ ተቋማት ገለልተኛ ሆነው 
መታነፅ አለባቸው፡፡ ይህ ሁሉ የለውጥና የሽግግር ሥራ በእርግጥም የነባር ሕጎችን የማሻሻል፣ አዳዲስ ሕጎችን የማውጣት፣ ወዘተ ተግባር ያካትታል፡፡ 

ከሁሉም በላይ ደግም ከዚህ ጋር የሚስማማ የሕግ ማስከበር ሰላምና ፀጥታ የማረጋገጥን የመንግሥት ግዳጅ በእጅጉ ይጠይቃል፡፡ የመንግሥት የተለመደ ሕግ የማስከበር ሥራ የራሱን፣ ሕግ የማክበርን 
ግዴታ ጭምር ግድ ያደርጋል፡፡ የሕዝብንም የመንግሥትንም ሕግ የማስከበርና ሰላምና ፀጥታ የማስፈን ተግባር የማገዝን ግዴታ ይጠይቃል፡፡ ወጣም ወረደ ግን የትኛውም መንግሥት ሕግና ሥርዓትን ማስከበር አለበት፡፡