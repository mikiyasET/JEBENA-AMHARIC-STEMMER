በአንድ ወቅት ዕውቁ የአገራችን ኢንተርፕሩነርና የምጣኔ ሀብት ባለሙያ አቶ ብርሃነ መዋ በማኅበራዊ የትስስር ገጻቸው ላይ ‹‹መጀመሪያ ሰው መሆን ይቀደም›› የምትል አጭር መልዕክት አሥፍረው ነበር፡፡ 
‹‹ሰው ሰውን መግደል የለበትም፣ ከገደለም እንኳን እንደ ሰው መግደልም የአባት ነው፡፡ ሰውን እንደ አውሬና በደመ ነፍስ እንደሚንቀሳቀስ ፍጥረት በግፍ የማይደረግ አድርጎ መግደል ግን አረመኔነት ነው፡፡

 ከሰው ባህሪም የወጣ ነውር ነው፡፡ እናም መጀመሪያ እንደ ሕዝብ ሰው እንሁን፣ መንግሥም አረመኔነትና ኢሰብዓዊነትን አጥብቆ ይታገል፤›› ሲሉ ነበር መልዕክታቸውን ያሠፈሩት፡፡

በእርግጥ እንደ አገር በፖለቲካ አለመግባባት ወይም በብሔርና በሃይማኖት ልዩነት ሰበብ ባለፉት አምስት ዓመታት ምን ያልታየ ጉድ ይኖራል ብሎ መፈተሽ ይገባል፡፡ ከጅምላ ጭፍጨፋና የዘር 
ማጥፋት ምልክት ያላቸው ዕርምጃዎች አንስቶ፣ ሕፃናትና ሴቶች ሳይቀሩ ታሪክ ለማይዘነጋው ግፍና መከራ ሲዳረጉ ታይቷል፡፡ 

በሚሊዮን የሚቆጠሩ ሰዎች መፈናቀልና ለችግር መዳረግ ብቻ ሳይሆን፣ ከፍተኛ ግምት የሚሰጠው የሕዝብ ሀብትና ንብረት ውድመት፣ የመኖር ዋስትና ማጣትና በነፃነት የመንቀሳቀስ መብት መገደብ ከፖለቲካ ኪሳራም ላይ አገርን ወደ ውድቀት የሚወስዱ አደገኛ 
ድርጊቶች ናቸው፣ አሁንም ያልተወገዱ ሳንካዎች፡፡

የአገራችን ሕዝቦች በተለያዩ የታሪክ አጋጣሚዎች በእርስ በርስ ውዝግብና ቁርቁስ ዘመናትን ማሳለፋቸው የሚታወቅ ነው፡፡ እንደ አለመታደል ሆኖም በየአገዛዞቹም ቢሆን እረፍት ያገኘ፣ ሰላምና 
ዴሞክራሲን በወጉ ያጣጣመና የበለፀገ ማኅበረሰብ አይደለም ያለን፡፡ አንዱ ከሌላው ቢሻልም የመጣንበት ረዥሙ የአገረ መንግሥት ግንባታ ሒደት በተለያዩ ውጣ ውረዶች ታጅቦ እዚህ የደረሰ ነው፡፡ 

በሥርዓት አልበኝነትና ሕገወጥነት፣ ብሎም የሕግ የበላይነት መዳከምና የመኖር ዋስትና ማጣት ረገድ ግን የምንገኝበት ወቅት የሚወዳደር አስቸጋሪ ዘመን ይገኛል ብዬ አላምንም፡፡