በኢትዮጵያ ቁጥራቸው ቀላል የማይባል ተማሪዎች በተለያየ ችግር ምክንያት ከትምህርት ገበታቸው እንደሚሰናከሉ ይገለጻል፡፡ በተለይ በገጠራማ ቦታዎች የሚገኙ ተማሪዎች የችግሩ ገፈት ቀማሽ መሆናቸው በተደጋጋሚ ይነገራል፡፡ አብዛኛውን ጊዜም የችግሩ ሰላባ የሚሆኑት ሴቶች ናቸው፡፡ ይሁን እንጂ ያሉትን ችግሮች ለመቅረፍና ሴት ልጆችን የተሻለ ቦታ እንዲደርሱ ለማድረግ፣ ዘ ፍሮ ፋውንዴሽን እየሠራ ይገኛል፡፡ ፋውንዴሽኑም በትምህርት፣ በጤናና በግብርና መስክ በመሳተፍ ውጤታማ ሥራዎችን እየሠራ መሆኑን ይናገራል፡፡ ኤርሚያስ ሀብቴ (ዶ/ር) የፋውንዴሽኑ የኢትዮጵያ ካንትሪ ዳይሬክተር ናቸው፡፡ የፋውንዴሽኑን ሥራ አስመልክቶ ተመስገን ተጋፋው አነጋግሯቸዋል፡፡

ሪፖርተር፡- ዘ ፍሮ ፋውንዴሽን መቼ ተመሠረተ?

ኤርሚያስ (ዶ/ር)፡- ዘ ፍሮ ፋውንዴሽን በንግድ ላይ በተሰማሩ አንድ ቤተሰብ የተመሠረተው የእንግሊዝ አገር ውስጥ ነው፡፡ እነዚህም የአፍሪካ አገሮችን ለመርዳት በማሰባቸው የተነሳ ፋውንዴሽኑን ሊያቋቁሙ ችለዋል፡፡ ፋውንዴሽኑም በትምህርት፣ በግብርና፣ በጤናና በሌሎች ነገሮችም አተኩሮ በመሥራት ሰፊ እንቅስቃሴዎችን እያደረገ ይገኛል፡፡ መቀመጫውን እንግሊዝ ላይ ያድርግ እንጂ፣ በተለያዩ አገሮች ቢሮ በመክፈት እንቅስቃሴ እያደረገ ይገኛል፡፡ ከነዚህም አገሮች መካከል ኢትዮጵያ አንዷ ናት፡፡ በኢትዮጵያ ተቋሙ ከተመሠረተ ከስድስት ዓመታት በላይ አስቆጥሯል፡፡ ተቋሙም ከተመሠረተ ጊዜ ጀምሮ የተለያዩ አገልግሎቶች በመስጠት ላይ ይገኛል፡፡ በተለይም በአሶሳ ከተማ ቢሮ በማቋቋም የከተማዋን ነዋሪዎች የትምህርት፣ የጤናና የግብርና ሥራዎች በመደገፍ የበኩሉን ድርሻ እየተወጣ ነው ማለት ይቻላል፡፡ ከሁሉም በላይ ደግሞ በአሶሳ ከተማ ውስጥ የሚማሩ ሴት ተማሪዎች ብዙ ጊዜ ውጤታማ ስለማይሆኑ፣ እነዚህን ተማሪዎች የማብቃት ሥራ በሰፊው እየሠራ ይገኛል፡፡ ፋውንዴሽኑም አዳሪ ትምህርት ቤቶችን በማቋቋም ቁጥራቸው ከፍተኛ የሆኑ ተማሪዎችን ለቁም ነገር እያበቃ ይገኛል፡፡ በከተማዋ የሚገኙ የመንግሥት ትምህርት ቤቶችን በማደስ ጉልህ ድርሻ መወጣት ችሏል፡፡ በሌላ በኩል ደግሞ ለአርሶ አደሮች በተመጣጣኝ ዋጋ ማዳበሪያ የሚያገኙበትን በማመቻቸት የግብርና ዘርፉን እየደገፈ ይገኛል፡፡ ከዚህ በተጨማሪም በከተማዋ ከፍተኛ የሆነ የውኃ እጥረት በመኖሩ ውኃ በጥልቀት ቆፍሮ በማውጣትና በማመቻቸት መንግሥትን እየደገፈ ይገኛል፡፡

ሪፖርተር፡- በሥራችሁ ምን ዓይነት ችግር ገጥሟችኋል?

ኤርሚያስ (ዶ/ር)፡- በክልሉ የነበረው የፀጥታ ችግር ለሥራችን እንቅፋት ሆኖብናል፡፡ በተለይ ደግሞ በትራንስፖርት እንደ ልብ ተንቀሳቅሶ ለመሥራት በመቸገራችን የታሰበውን ያህል ሥራ እንዳንሠራ አድርጎናል፡፡ በሌላ በኩል ደግሞ ኮቪድ-19 ወረርሽኝ በተከሰተ ወቅት ሥራችንን እንደ ልብ እንዳንሠራ ከፍተኛ ጫና አሳድሮብናል፡፡ እነዚህ ሁሉ ነገሮች በመደራረባቸው የተነሳ ሥራችንን ከቦታ ወደ ቦታ ተዘዋውረን እንዳንሠራ ከፍተኛ የሆነ ችግር ፈጥሮብናል፡፡ ከሁሉም በላይ ደግሞ በክልሉ ትምህርት ቤት ለማቋቋም ቢፈለግም የቦታ ይዞታ ባለማግኘታችን የተነሳ ያሰብነውን ዕቅድ ሳናሳካ ቀርተናል፡፡ በፀጥታ ችግር ምክንያት መንገድም ዝግ በመሆኑ የተፈለገውን ያህል ለመሥራት እንድንቸገር አድርጎናል፡፡ ከዚህ በተጨማሪም በተለያዩ ነገሮች የዋጋ ንረት በከፍተኛ ሁኔታ በመጨመሩ ችግር ውስጥ እንድንገባ ተገደናል፡፡ በተለይም ደግሞ አሶሳ ከተማ የሚገኙ ሴት ተማሪዎች በትምህርታቸው የተሻሉና ውጤታማ የሚባሉ ባለመሆናቸው የተነሳ፣ ተማሪዎችን አወዳድሮ ለማስተማር እንቅፋት ገጥሞናል፡፡ ይሁን እንጂ ፋውንዴሽኑ እነዚህን ሁሉ ችግሮችን በመቋቋም ውጤታማ ሥራ መሥራት ችሏል፡፡ በቀጣይም ፋውንዴሽኑ ውጤታማ ሥራዎችን ለመሥራት ዕቅድ ይዞ እየተንቀሳቀሰ ይገኛል፡፡

ሪፖርተር፡- ፋውንዴሽኑ ምን ዓይነት አገልግሎቶችን ይሰጣል?

ኤርሚያስ (ዶ/ር)፡- ቅድም እንዳልኩህ ፋውንዴሽኑ በትምህርት፣ በጤና፣ በግብርናና በሌሎች ጉዳዮች ዘርፈ ብዙ አገልግሎቶችን እየሰጠ ይገኛል፡፡ ወደተለያዩ የመንግሥት ትምህርት ቤቶች በመሄድ ቤተ መጻሕፍት፣ የመፀዳጃ ቤትና ሌሎች መሠረታዊ ነገሮችን በመገንባት መንግሥትን እየደገፈ ነው ማለት ይቻላል፡፡ በአሶሳ የሚኖሩ ከ1,500 በላይ ለሆኑ አርሶ አደሮችም በእርሻ ሥራቸው በበቂ ሁኔታ እንዲሳተፉ ግብዓቶችን በማቅረብ ውጤታማ ሥራዎችን መሥራት ተችሏል፡፡ በዚህ መሠረት የእርሻ መሣሪያ ትራክተርና ማዳበሪያ በማቅረብ የተሻለ ሥራ እንዲሠሩ ምቹ ሁኔታዎች ተፈጥሯል፡፡ አሶሳ የእርሻ ቦታው ለምና ምቹ ቢሆንም፣ ከግብርና መገኘት የነበረበት ሀብት ሳይገኝ ቀርቷል፡፡ ይህንንም ሀብት አርሶ አደሩ በአግባቡ እንዲጠቀምበት ፋውንዴሽኑ በቀጣይ ወጥ የሆነ አሠራር ዘርግቶ የሚሠራ ይሆናል፡፡ በሌላ በኩል ከ15 በላይ ጥልቅ የውኃ ጉድጓዶችን በመቆፈር በከተማዋ የሚታየውን የውኃ ችግር በተወሰነ መልኩ መቅረፍ ተችሏል፡፡ ከዚህ በተጨማሪም አሶሳ አጠቃላይ ሆስፒታል ከስድስት ሚሊዮን ብር በላይ ወጪ በማውጣት የፅኑ ሕሙማን ማዕከል ማቋቋም ችለናል፡፡ በተመሳሳይም ሁለት የጤና ተቋሞች ጋ በመሄድ በቂ የሆነ አገልግሎት እንዲሰጡ መልሶ የመገንባት ሥራ ተሠርቷል፡፡ በሌላ በኩል ደግሞ ዘ ፍሮ ፋውንዴሽን ዲያግኖስቲክ ማዕከል በማቋቋም፣ በከተማዋ የሚታየውን የሕክምና አገልግሎት አሰጣጥ በተወሰነ መልኩ መቅረፍ ችለናል፡፡ በከተማዋ የሚኖሩ አብዛኛው ነዋሪዎች ተገቢውን የሆነ ሕክምና ባለማግኘታቸው በትራንስፖርት እንግልትና ላልተፈለገ ወጪ ሊዳረጉ ችለዋል፡፡ ይሁን እንጂ ፋውንዴሽኑ ማዕከሉን በማቋቋም የበርካታ ነዋሪዎችን ችግር ለመቅረፍ ችለናል፡፡

ሪፖርተር፡- በሥራችሁ ምን ዓይነት ለውጥ አምጥታችኋል?

ኤርሚያስ (ዶ/ር)፡- አብዛኛዎቹ ፕሮጀክቶቻችን ከክልሉ መንግሥት ጋር በመነጋገር የሚሠራ ይሆናል፡፡ በዚህም ክልሉ ምቹ ነገሮች እያመቻቸልን የጤና፣ የትምህርትና የግብርና ዘርፉን እየደገፍን እንገኛለን፡፡ ድጋፋችንም ቀጣይነት ያለው በመሆኑ በሥራችን በርካታ ለውጦችን ማምጣት ችለናል፡፡ በዚህም መሠረት በክልሉ ያሉ ችግሮችን ተቋማችን በተወሰነ መልኩም ቢሆን ለመቅረፍ ችሏል፡፡ በቀጣይም እነዚህን ፕሮጀክቶች በማስፋት ወጥ የሆነ አሠራር ለመሥራት ዕቅድ ይዘን የምንሠራ ይሆናል፡፡ በሌላ በኩል ደግሞ በሶማሌ ክልል ውስጥ ለሁለት ዓመት የቆየ ፕሮጀክት መሥራት ችለናል፡፡ ፕሮጀክቱም የውኃ መስመር ዝርጋታ ሲሆን፣ በወቅቱ በነበረው የፀጥታ ችግር ምክንያት ፕሮጀክቱን በአጭሩ ለማቆም ተገደናል፡፡ በቀጣይም የጤናና  የትምህርት ዘርፉ ላይ ጥናት በማድረግ በአዲስ አበባ ዙሪያ በሚገኙ ቦታዎች ፕሮጀክት ቀርፀን ለመሥራት ዕቅድ ይዘን እየተንቀሳቀስን ነው፡፡ ይህንንም ለማድረግ ሰፊ ሙዓለ ንዋይ ያስፈልገናል፡፡

ሪፖርተር፡- ተቋሙ ትኩረት አድርጎ የሚሠራው በሴቶች ላይ መሆኑን ነግረውናል፡፡ ወንዶችስ?

ኤርሚያስ (ዶ/ር)፡- በዋናነት ሴቶች ላይ እንድንሠራ ያደረገን በክልሉ ያለው ችግር ነው፡፡ በተለይ በክልሉ ውጤታማ የሆኑ ተማሪዎችን ከማግኘት አኳያ ሰፊ የሆነ ክፍተት አለ፡፡ ይህንንም ክፍተት ለመሙላት ተቋማችን ያላሳለሰ ጥረት እያደረገ ይገኛል፡፡ ወንዶችስ ላልከኝ ጥያቄ የችግሩን ሰፊነት በማጥናት የምንሠራ ይሆናል፡፡ ነገር ግን በክልሉ በስፋት የሚታየው ችግር በሴቶች ላይ በመሆኑ ፕሮጀክታችን በእዚህ እንድናተኩር አድርጎናል፡፡