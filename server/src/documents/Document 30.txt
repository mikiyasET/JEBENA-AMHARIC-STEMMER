በገነት ዓለሙ

ባለፈው ሳምንት፣ በፈረንጆቹ የጁን ወር የመጨረሻ ሳምንትና የመጨረሻ ቀናት ውስጥ (ጁን 29፣ በእኛ ሰኔ 20 ቀን 2015 ዓ.ም.) ፎሬን ፖሊሲ የተባለው የአሜሪካ መጽሔት፣ ‹‹U.S. Lifts Human Rights Violations Designation on Ethiopia ›› የሚል ዜና ይዞ ወጥቷል፡፡

እዚህ ፎሬን ፖሊሲ የተባለው መጽሔትም እንደ ፍጥርጥሩና እንደ ልቡ ጭምር ያለበት/የተናገረበት በሰላም ስምምነቱ የቆመ ጦርነት ውስጥ ሳንገባ በፊት የመንግሥት አውታራትን፣ የዴሞክራሲ ተቋማትን ገለልተኛ አድርጎ እንደገና መገንባትን፣ ሕግ፣ የአገር ሕግ፣ መንግሥትን ራሱን ወደሚገዛበት ሥርዓትና አሠራር እንገባለን ማለትን ወደ ጀመረ ለውጥና ሽግግር ውስጥ ጉዞ ጀምረን ነበር፡፡ ጦርነቱም የተጫረውና የተነሳው ይህንን የለውጥ ጉዞ በመቃወምና በመጠናወት ነው፡፡ ጦርነቱ ውስጥ ስንገባ ከባዱና ልዩ ልዩ ዓይነት የውጭ ጣልቃ ገብነት፣ ተፅዕኖ፣ የማዕቀብና የጭቆና ዕርምጃ ጭምር የተደባለቀበትና የተረባረበበት ከባድና ብዙ አደጋ ያለበት ጦርነት ውስጥ የገባነውም ደረጃውና የግዳጁ መጠን ቢለያይም፣ የመንግሥት አውታራትንና የዴሞክራሲ ተቋማትን ግንባታ ሥራ አገርን ከማዳን የህልውና ጉዳይ ጋር አንድ ላይ ደርበን ነበር፡፡ በመንግሥትና በሕወሓት መካከል ግጭትን በቋሚነት በመግታት አማካይነት ለዘላቂ ሰላም የተደረገው ስምምነት (ይህ የስምምነቱ ይፋዊ መጠሪያ ስም ነው) መያዝና መዝለቁ፣ እንዲሁም በሌሎች አካባቢዎች መረን እየለቀቀ የመጣውን የውስጥ ፀጥታና ሰላምን የማስተማመን የአገርና የመንግሥት ግዳጅ ላይ እየተሳለቀ የሚያሳጣን የውስጥ ሰላም ገመናችንን ልክና መልክ ከማስያዝ ዋና መደበኛ ሥራችን ጋር፣ ተቋማትን የመገንባት ጉዳይ ምን ጊዜም ችላ የማይባልና የማይዘነጋ አደራና ግዳጅ ነው፡፡

ኢትዮጵያ ውስጥ ሰላምን የማስፈንና ዴሞክራሲን በፅኑ መሠረት ላይ የመገንባት ሥራ፣ በአጠቃላይ አገሪቱን ወደ ዴሞክራሲያዊ አስተዳደር የመቀየር ሥራ መሠረታዊ ቁምነገር፣ ከየትኛውም ፓርቲ ወገናዊነት ነፃ የሆኑ የተቋማት ግንባታ የግድ የሚፈልግ መሆኑ ነው፡፡ መንግሥታዊ አውታራትን ከገዥው ፓርቲ መለየት እስኪሳነን ድረስ የአንድ ፓርቲ/ቡድን አገዛዝ ተንሰራፍቶ በኖረበት አገር፣ ከዚህም የተነሳ የመንግሥት አውታራትና ዓምዶች የገዥው ቡድን አሻንጉሊትና መጫወቻ፣ እንዲሁም የተቃውሞ እልህ መውጫ ሆነው ባገለገሉበት አገር፣ ለዴሞክራሲና ለሕግ የበላይነት የሚደረግ ትግል ከቡድን/ከፓርቲ ይዞታነት፣ ባለቤትነትና ተቀፅላነት ነፃ የሆነ የአገዛዝ አውታር የመገንባት ተቀዳሚ ሥራ አለበት፡፡  የቡድኖች መንግሥታዊ ገዥነት ከነፃና ከትክክለኛ ምርጫ የሚመነጭበት አዲስ ምዕራፍ የሚከፈተው ገለልተኛ ተቋማት ሲገነቡ ነው፡፡

ሕገ መንግሥቱ ለምሳሌ በምዕራፍ ሦስት የመሠረታዊ መብቶችና ነፃነቶች ድንጋጌዎች፣

(4) ለዴሞክራሲ ሥርዓት አስፈላጊ የሆኑ መረጃዎች፣ ሐሳቦችና አመለካከቶች በነፃ መንሸራሸራቸውን ለማረጋገጥ ሲባል ፕሬስ በተቋምነቱ የአሠራር ነፃነትና የተለያዩ  አስተያየቶችን የማስተናገድ ችሎታ እንዲኖረው የሕግ ጥበቃ ይደረግለታል፡፡

(5) በመንግሥት ገንዘብ የሚካሄድ ወይም በመንግሥት ቁጥጥር ሥር ያለ መገናኛ ብዙኃን የተለያዩ አስተያየቶችን ለማስተናገድ በሚያስችለው ሁኔታ እንዲመራ ያደረጋል ይላል፡፡

ከተቋም ግንባታ፣ ተቋማትን ከፓርቲ ወገናዊነት ነፃ አድርጎ ከመገንባት ሥራዎች መካከል አንዱ የተጠቀሰው ሕገ መንግሥታዊ ድንጋጌ በተቋምነት (ኢንስቲትዩሽን ብሎ) የጠራው ፕሬስ ወይም ሚዲያ አንዱ ነው፡፡

መሰንበቻችንን የኢትዮጵያን ብሮድካስቲንግ ኮርፖሬሽን (ኢቢሲ) የራሱን የአየር ሞገድ ያጨናነቀው ዜናና ፕሮግራም ላይ ተጠምዶ የቆየው፣ ብሮድካስተሩ ወደ ሸጎሌ አዲሱ ኮምፕሌክስ በመግባቱ/በመዛወሩ ጉዳይ ምክንያት ነበር፡፡ ጠቅላይ ሚኒስትር ዓብይ አህመድ ከሁለትና ከሦስት ወራት በፊት በብልፅግና ፓርቲ ሥራ አስፈጻሚ/ቋሚ ኮሚቴ ስብሰባ ላይ እንደተናገሩትና እንዳስተዋወቁት አዲሱ የኢቢሲ የሥራ ቦታ/መሥሪያ ቤት፣ ‹‹…ወደ 10 ገደማ ስቱዲዮዎች አሉት፣ እየተሠራበት [ያለው] ሳይዝ፣ ጥራትና የቴክኖሎጂ ብቃት በዓለም ላይ ካሉት ትልልቅ ሚዲያዎች ያስመድበዋል፡፡ የናሬሽን ፓወር ጅማሮው ደግሞ… ከአራት፣ ከአምስት ዓመት በኋላ ኢቢሲ የአፍሪካን ወሬ የሚያወራ ነው፡፡ ይህንን ሥራ የሠሩ ብርቱ እጆች ሰው ፈጥረው የኢትዮጵያን ብቻ ሳይሆን በአፍሪካ ሁነኛ ናሬሽን መፍጠሪያ ቱል ይሆናሉ፤›› ሲሉ ሰምተናል፡፡ ይህም ንግግር የመሰንበቻችን የኢቲቪ የአዲሱ የሸጎሌ ዋና መሥሪያ ቤቱ ወይም ጠቅላይ መምርያው ምርቃት ማጀቢያው ሲሆን ደጋግመን መስክረናል፡፡ የመንግሥት የሥልጣን አካላት፣ ባለሥልናትን ጨምሮ አቻና ሌሎች የመንግሥትም የግልም የሚዲያ ተቋማት ኃላፊዎች የደስታው ተካፋይ ሲሆኑ፣ ኢቢሲን እንኳን ደስ አለህ ሲሉ፣ የደስታው ተካፋይ ሲሆኑ ዓይተናል፡፡ የራሱ የተቋሙ ሠራተኞችም በፕሮግራሞቻቸውም በዜናዎቻቸውም ጭምር ሳይቀር የደስታ ሲቃቸውን ሲያሳዩ ተመልክተናል፡፡

ማዘጋጃ ቤት ሕንፃ ውስጥ ደባል ሆኖ የኖረው፣ ላለፉት 29 ዓመታት ደግሞ ‹‹ሰው›› ሌላ ድርጅት በሠራው ከቡናና ሻይ ባለሥልጣን በተወሰደው ሕንፃ ውስጥ ሲሠራ ለቆየው ኢቢሲ፣ ይህን በሰፊው የተነገረለትን የመሰለ በቦታም፣ በድርጅትም፣ በቴክኖሎጂም ግዙፍ ‹‹ኮምሌክስ›› ማግኘቱ ሁሉንም የሚያስደስት ነው፡፡ ይህ ደስታ ግን ትርጉም የሚኖረው፣ በተለይም በአሁኑ ጊዜ የለውጡንና የሽግግሩን ዋነኛ አደራና ግዳጅ የማከናወን ተግባር የሚሆነው ለብዙ ጊዜ (ከለውጡም በፊት፣ ከለውጡም በኋላ በነበሩት አምስት ዓመታት) ተወዝፎ የኖረው የሕገ መንግሥቱ የአንቀጽ 29 (4) እና (5) ድንጋጌዎች ተጨባጭ ማስፈጸሚያ አካል ሲሆን ነው፡፡ ሕገ መንግሥቱ ፌዴራላዊ ዴሞክራሲያዊ ሪፐብሊክ አቋቁመናል ካልንበት ጊዜ ጀምሮ ‹‹…ፕሬስ በተቋምነቱ አሠራር ነፃነትና የተለያዩ አስተያየቶችን የማስተናገድ ችሎታ (ባህርይና ፍጥርጥር ማለት ነው) እንዲኖረው [ሆኖ ይደራጃል] የሕግ ጥበቃ ይደረግለታል›› ብሎ አዞናል፣ አስዳጅ ትዕዛዝ ሰጥቶናል፡፡ በተለይ፣ በተለይ ‹‹በመንግሥት ገንዘብ የሚካሄድ ወይም በመንግሥት ቁጥጥር ያለ የመገናኛ ብዙኃን የተለያዩ አስተያየቶችን ለማስተናገድ በሚያስችው ሁኔታ እንዲመራ ይደረጋል›› የሚል ግዳጅና ትዕዛዝ አሸክሞናል፡፡

ሕገ መንግሥቱ ገና በረቂቅነት ደረጃና ኋላም ከፀደቀ በኋላ በነበረው አፍላ ወቅት፣ በተለይ ዓለም አቀፋዊ ሐሳብን የመግለጽና የንግግር ነፃነት ዋና ዋና አቀንቃኞች ይህንን የሕገ መንግሥቱን አንቀጽ 29 ድንጋጌ፣ በተለይም በመንግሥት ገንዘብ ስለሚካሄድ ሚዲያ፣ በመንግሥት ቁጥጥር ሥር ስላለ ሚዲያ የሚናገረውን ሕገ መንግሥታዊ ድንጋጌ ሲበዛና አጥብቀው የጠሉትና የተቃወሙት፣ እንዴት ይህንን በመሰለ ሰነድ ላይ በመንግሥት ይዞታ/ባለቤትነት ሥር ስለሚቆይ/ስለሚዘልቅ ሚዲያ ይናገራል ብለው ነበር፡፡ የእኛ ሕመም ግን እነዚህ ሚዲያዎች (ነባሮችም፣ ኋላ የመጡትም) የተለያዩ አስተያየቶችን ለማስተናገድ በሚያስችላቸው ሁኔታ አሁንም ገና እንዲደራጁና እንዲመሩ አለመደረጉ ነው፡፡ እግረ መንገዴን ስለ‹‹የመንግሥት ሚዲያ›› አንድ ተጨማሪ ነገር ላክል፡፡ የሸጎሌው ኮምፕሌክስ በተመረቀበትና የመጀመሪያው የዜና ሥርጭት በተላለፈበት ዕለት (ሰኔ 26 ቀን 2015 ዓ.ም. ምሽት በቀረበው የኢቲቪ ‹‹አጀንዳ›› ዜና ላይ ሪፖርተሩ፣ ‹‹የመንግሥትና የሕዝብ እንደሆኑ [ስለ] የሚነገርላቸው ሚዲያዎች›› የሠራው ዜና ይሰማል፡፡ ይህ ዘገባ በያዘው በዋነኛው ጉዳይ ላይ፣ ማለትም እነዚህ ሚዲያዎች ለገዥው ፓርቲ ያደላሉ፣ ለሌሎች ፓርቲዎች ዝግ ናቸው የሚለውን ስሞታና ክስ ‹‹አጀንዳ›› አድርገው እንዲያብራሩ የተጋበዙት የዕለቱ እንግዳ (የኢትዮጵያ ሚዲያ ባለሥልጣን ዋና ኃላፊ) በሰጡት ማብራሪያ ውስጥ ስለዋናው ጉዳይ ከተናገሩትና ካብራሩት ይልቅ፣ ‹‹የመንግሥት ሚዲያ የሚባል የለም፤›› ያሉት ይበልጥ ገርሞኛል፡፡ ዕውን ‹‹የመንግሥት ብሮድካስት አገልግሎት›› የሚባል ነገር የለም? ብለን እናጠያይቅ እናመራምር ብንል ችግሩ ያለው ቋንቋው ላይ ነው፡፡ በእንግሊዝኛው የሕጉ ቅጅ (በሕጎች በሙሉ) የምንነጋገርበት የሚዲያ ዓይነት ፐብሊክ ብሮድካስቲንግ ሰርቪስ ይባላል፡፡ ይህ የብሮድካስት አገልግሎት ዓይነት ከ1999 ዓ.ም. ጀምሮ የፀናው ሕግ ‹‹ሥራ ላይ›› በኖረበት ጊዜ ሁሉ በአማርኛ የመንግሥት ብሮድካስት አገልግሎት ሲባል ኖሯል፡፡ ፐብሊክ ማለት ‹‹መንግሥት›› ሳይሆን ‹‹ሕዝብ›› ነው ያለው፣ ኧረ ፐብሊክ ብሮድካስቲንግን የመንግሥት ብለን የጠራነው ትክክል አይደለም፣ ‹‹የሕዝብ ቢባል ይሻላል፣ የሕዝብ ነው መባል ያለበት›› ተብሎ ከመጋቢት 27 ቀን 2013 ዓ.ም. ጀምሮ የፀናው የመገናኛ ብዙኃን አዋጅ ቁጥር 1238/2013 ሲወጣ ነው፡፡

ይህንን የመሰለ የትራንስፎርሜሽን ሳይሆን በስም ብቻ፣ በቃላት ጨዋታ ብቻ የተሽሞነሞነ ለውጥ የገፋፋው፣ ገፋፍቶ ያመጣው ከዚያ ቀደም ሲል በ1999 ዓ.ም. የብሮድካስት አዋጅ የተፈጻሚነት ዘመን ውስጥ የኢትዮጵያ ብሮድካስቲንግ ባለሥልጣን ከ2010 ዓ.ም. በፊት ባወጣው መመርያ፣ ፐብሊክ ማለት መንግሥት ሳይሆን ሕዝብ ነው ብሎ በመመርያ ነው፡፡ መጀመርያ የኢትዮጵያ የብሮድካስት ባለሥልጣን ያወጣው ከሰኔ 1 ቀን 2003 ዓ.ም. ጀምሮ የፀናው፣ ‹‹የመንግሥት ወይም የሕዝብ ብሮድካስት ፈቃድ አሰጣጥ መመርያ ቁጥር 1/2003›› በብሮድካስት አገልግሎት አዋጅ ቁጥር 533/99 በአንቀጽ 2/9 ፐብሊክ ብሮድካስቲንግ በአማርኛ የመንግሥት ብሮድካስት የሚባለውን፣ ‹‹የመንግሥት ወይም የሕዝብ ብሮድካስት አገልግሎት›› ብሎ ጠራ፣ ወሰነ፡፡ የመንግሥት ብሮድካስት አገልግሎት ወይም የሕዝብ ብሮድካስት አገልግሎት ማለት የአንድ ነገር፣ የዚያው የፐብሊክ ብሮድካስት ተለዋዋጭ/ተወራራሽ ስሞች/መጠሪያዎች ሆኑ፡፡ ቀስ እያለ… ግን ‹‹የሕዝብ ወይም የመንግሥት›› ቀረና አሁን ላይ ደግሞ፣ ‹‹የመንግሥት ሚዲያ የሚባል የለም›› ሲባል ሰማን፡፡

ይህ ሁሉ ሲሆን በፀናው፣ ፀንቶ በሚገኘው ከሐምሌ 16 ቀን 1999 ዓ.ም.  ጀምሮ ሥራ ላይ በዋለው የአገር የብሮድካስት ሕግ መሠረት (Public Broadcasting Service) ማለት የመንግሥት ብሮድካስት አገልግሎት ማለት ነው፣ ነበር፡፡ የሚገርመው ግን 2010 ዓ.ም. ላይ የመጣው ለውጥና የተጀመረው ሽግግር ከዴሞክራሲ አልባነት ወደ ዴሞክራሲ የመሸጋገር ትልምን መርጦ፣ የአገሪቱን የሥልጣን ዓምዶችና የዴሞክራሲ ተቋማት ከፓርቲ ታማኝነትና መዳፍ የማላቀቅ ማሻሻያዎችን የማካሄድ ሒደት ውስጥ ከገባ በኋላ፣ ለዚህ ዓላማ በወጡ ሕጎች ውስጥ በመገናኛ ብዙኃን አዋጅ ቁጥር 1238/2013 ፐብሊክ ሰርቪስ ብሮድካስቲንግ ‹‹የሕዝብ ብሮድካስት አገልግሎት ነው›› ተባለ፡፡ በዚህም አማካይነት የኢትዮጵያ ብሮድካስት ባለሥልጣን ፐብሊክ ማለት ሕዝብ እንጂ መንግሥት አይደለም፣ የቆየ ትግልና ‹‹መመርያ›› በማውጣት የተቀጣጠለ ‹‹አመፅ›› በግርግር ውስጥ አሸናፊነት አገኘ፡፡ መንግሥትም፣ የመንግሥት የሥልጣን አካላትም በጉልበትና በሸፍጥ መንገድ ሁሉ የመዋደቅ ትግል ውስጥ ገብተው በነበረበት በዚያ ወቅት ነበር፣ ብሮድካስት ባለሥልጣን በመመርያ ፐብሊክ ሰርቪስ ብሮድካስቲንግ ማለት የሕዝብ ብሮድካስት አገልግሎት ነው ብሎ የለወጠው፡፡

‹‹ፐብሊክ›› ማለት ሕዝብ ነው? መንግሥት የተለያዩ ዘርፎችና አገባቦች ላይ አንዱ ወይም ሌላው ውስጥ ሲፈረጅ ማየት የተለመደ ነው፡፡ ለምሳሌ ፐብሊክ ቦዲ፣ ፐብሊክ መኒ፣ ፐብሊክ ፕሮፐርቲ፣ ፐብሊክ ዴት፣ የመንግሥት መሥሪያ ቤት፣ የመንግሥት ገንዘብ፣ የመንግሥት ንብረት፣ የመንግሥት ዕዳ ናቸው፡፡ ፐብሊክ ትራንስፖርት፣ ፐብሊክ ኸልዝ፣ ፐብሊክ ዲፕሎማሲ፣ እንዲሁም ፐብሊክ ኢንተረስት፣ ፐብሊክ ፓርቲሲፔሽን ደግሞ የሕዝብ ይባላሉ፡፡ ጥያቄውና ክርክሩ ፐብሊክ ሰርቪስ፣ ፐብሊክ ሴክተር፣ ወዘተ ማለትም አብዛኛው (?) መንግሥት እየተባለ ለምን ፐብሊክ ብሮድካስቲንግ የመንግሥት ሲባል ቆይቶ ለዚያውም በሸርና በመሰሪ መንገድ ወደ ‹‹ሕዝብ›› ተለወጠ የሚል የ‹‹ብሽቀት››፣ የመቆርቆር፣ የመብከንከን ጉዳይ ብቻ አይደለም፡፡ ከዚህ የበለጠ የተቋም ግንባታ፣ ነፃ ተቋም የመገንባት፣ ኢወገናዊ በሆነ ተቋማት ላይ ዴሞክራሲን የማቋቋም ተግባር አካል ነው፡፡ የሕገ መንግሥቱን አንቀጽ 29 (4) እና (5) ተግባራዊ አድርገናል ወይ ብሎ የመተሳሰብ፣ የመጠያየቅ ጉዳይ ነው፡፡ ‹‹በመንግሥት ገንዘብ የሚካሄድ ወይም በመንግሥት ቁጥጥር ሥር ያለ የመገናኛ ብዙኃን››፣ በሌላ ቋንቋ የመንግሥት ሚዲያ ወደ ሕዝብ ሚዲያ መለወጥ ያለበት መሆኑ ሕገ መንግሥቱ የጣለብን ግዳጅና ዕዳ ነው፡፡ የዚህ ትራንስፎርሜሽን ይዘት ዝርዝሩ፣ አጠቃላይ መልክና ልኩ ደግሞ ኢትዮጵያ ውስጥ ገና አዲስ አስሰን (ፈልገን አፈላልገን) እንድረስበት የምንለው አይደለም፡፡ ተደጋግሞ የተጠቀሰው የሕገ መንግሥቱ አንቀጽ 29 (4) እና (5)፣ እንዲሁም የዚሁ የበላይ ሕግ አንቀጽ 13 መሠረታዊ መንገድን ያስይዛል፣ ያስጨብጣል፡፡ በዚህ ብቻ ሳይወሰን በርካታ ሞዴል ሕጎችና የአሠራር መመርያዎች በዓለም ዙሪያ አሉ፡፡ በአፍሪካ ውስጥ የአፍሪካ የሰብዓዊና የሕዝቦች መብቶች ኮሚሽን የነደፋቸው መሠረታዊ መርሆዎች ሐሳብን በመግለጽ ነፃነት ሰፊ ማዕቀፍ ውስጥ የስቴት ብሮድካስተሮች ወደ ፐብሊክ ብሮድካስተርነት መለወጥ/ትራንስፎርም ስለሚደረጉበት ሁኔታና አኳኋን ሞዴል አሠራርና ሕግና ደንቦችን ያበጃሉ፡፡ በዚህ ምክንያት የ‹መንግሥትን› ሬዲዮና ቴሌቪዥን ‹‹የሕዝብ›› የማድረግ ወግና ባህል አለ፡፡ ኢትዮጵያም ውስጥ መከናወን ያለበት ለውጥ ይኼው ነው፡፡ ለውጡና በአገር የበላይ ሕግ የተደነገገው ግዴታ ግን ስምን በመለወጥ፣ በስያሜ ላይ ለውጥ በማምጣት የትራንስፎርሜሽን ሥራ አይሠራም፡፡ እከሌን በሌላ ስም በመጥራት አካሉንና ይዘቱን አንለውጠውም፡፡ ለዚህ ነው የብሮድካስት አገልግሎት አዋጅ ቁጥር 533/1999 ፀንቶ በኖረበት ዘመን ውስጥ በራሱ ፐብሊክ ሰርቪስ ብሮድካስቲንግን በመመርያ የብሮድካስት ባለሥልጣን የሕዝብ ብሎ ሲጠራና የሕዝብም አደረግኩት ሲል፣ የለም አይሆንም የምንለው ለዚህ ነው የኢትዮጵያ/ሚዲያ ባለሥልጣን ዋና ዳይሬክተር በሰኔ 26 ቀን 2105 ዓ.ም. የኢቲቪ ዜና ላይ ‹‹የመንግሥት ሚዲያ የሚባል የለም›› ሲሉ፣ ኧረ በሕግ የምንለው፡፡

ወደ ዋናው ጉዳይ ገብተን የመንግሥት ሚዲያዎችን ዕውን ወደ ‹‹ሕዝብ›› ሚዲያ አሸጋግረናቸዋል ወይ የሚለው ጥያቄ ላይ ከምር መነጋገር ከተፈለገ መልሱ አዎንታዊ አይደለም፡፡ እንኳንስ ኢቢሲ የኢቢሲንና የሌሎችንም መገናኛ ብዙኃን ነፃነትና ገለልተኛነት ከአደጋ በበላይነት ለመጠበቅ በሕገ መንግሥቱ አንቀጽ 29 (4) እና (5) የተወሰነ ባህርያቸው አለኝታ፣ ጋሻና መከታ ሆኖ ለማገልገል የተቋቋመው የመገናኛ ብዙኃን ባለሥልጣን እንኳ በተቋቋመበት የመገናኛ ብዙኃን አዋጅ መሠረት ‹‹የባለሥልጣኑ ገለልተኛትና ነፃነት›› (አንቀጽ 7) ለስሙ መጠሪያ ታህል እንኳን ማሟላት አቅቶት ሲወድቅ ያየነው በይፋና በአደባባይ ሕጉን ራሱን ባወጣው የሕዝብ ተወካዮች ምክር ቤት ላይ ነው (መጋቢት 29 ቀን 2014 ዓ.ም.)፡፡  የሕጉ ድንጋጌዎች በአጠቃላይ (አንቀጽ 7) ብቻ ሳይሆን የፖለቲካ ፓርቲ አባል የቦርድ አባል አይሆንም (አንቀጽ 11)፣ የሚሉት ተጥሰው ሲሾሙ አይተናል፡፡ ወደ ‹‹ሕዝብ›› ወይም ፐብሊክ ብሮድካስተርነት ሽግግር አደረገ ለማለት ኢቢሲም እዚህ ዓይነት የአመራርና የአስተዳደር ለውጥ ውስጥ መግባት አለበት፡፡ ከፖለቲካም ሆነ ከኢኮኖሚ ተፅዕኖ የተጋረዱ፣ የተከለሉና የተመሸጉ ሥራ አስፈጻሚዎችና የቦርድ አባላት ሊመሩት ይገባል፡፡

ከመንግሥት ሚዲያነት ወደ ፐብሊክ ሚዲያነት መሸገጋር፣ ይህንን ዕውን ማድረግ ለውጥና ማሻሻያዎችን ማድረግ ማለት ቀላል ግዳጅ አይደለም፡፡ ሕግ ከማውጣትም በላይ ለሕግ የመገዛትን የመሰለ አዲስ ባህልና መጠበቂያ ይሻል፡፡ የጋዜጠኛነት ሙያ ወይም የሚዲያ ሥራ በአገራችን ሲጀመር የመንግሥት ቃል አቀባይና አወዳሽ ሆኖ የተቃኘ ነው፡፡ የመንግሥት ባለሟልና አገልጋይ ሆኖ የተሠራ ነው፡፡ ዋናው ጉዳያችን የመንግሥት ሚዲያ ሆኖ ነው እንጂ ነፃነት የሚዲያ ነፃነት የአንዱ ወይም የሌላው ብቻ የሚባል ‹‹ባህርይ›› አይደለም፡፡ የአገሪቱን ሰላም ከሚነሱ/ከሚያባብሱ ጉዳዮች መካከል አንዱ ሐሳብን የመግለጽ ነፃነት ብዙ የሚለፋበት፣ የሚለፉበት ብቻ ሳይሆን የሚከላከሉትና ከፍተኛ ኃላፊነት የሚያሸክም ነው፡፡ በተለይም የሁሉም ሚዲያዎች ተቀዳሚ ተግባር (የመንግሥት ነኝ አይደለሁም ሳይሉ) የመናገር ነፃነታቸውን የሚያጎናፅፋቸውን ሰላምና ዴሞክራሲ ሥር እንዲይዝና እንዲፀና መታገል ነው፡፡ መብቴ ነው፣ ነፃነቴ ነው የምንለውን ያህል የአገራችን የፖለቲካ ምኅዳር የተለያዩ ሐሳቦችን፣ የሐሳብ ውድድሮችን የማስተናገድና የማስተናበር ልምምድ ኖሮት የማያውቅ መሆኑን ጭምር ከመረዳት መነሳት አለብን፡፡

መረጃዎች፣ ሐሳቦችና አመለካከቶች በነፃና በኃላፊነት የሚንሸራሸሩበት፣ በሰላማዊና በሕጋዊነት የሚፋተጉበትና የሚብላሉበት የፖለቲካ ምኅዳር መኖሩን ለማረጋገጥ ሲባል ነው፣ ‹‹ፕሬስ በተቋምነት የአሠራር ነፃነትና የተለያዩ አስተያየቶች የማስተናገድ ችሎታ እንዲኖረው የሕግ ጥበቃ ይደረግለታል›› የተባለው፡፡ ይህ ለሁሉም ፕሬስ እውነት ነው፡፡ ወጪውን በቻለላቸው፣ በገንዘብ አዋጮቻቸው፣ በፈጠሯቸው፣ ጠፍጥፈው በሠሯው ሰዎች/ተቋማት የፖለቲካ ዝንባሌ ውስጥ የማርገድ ወገንተኛነት ውስጥ ‹‹እንሞታታለን›› የሚሉ ሚዲያ ይዞ ስለፕሬስ ነፃነት መናገር እንደማይቻል ሁሉ፣ ኢቢሲም ነፃ ሚዲያ ሆነ የምንለው የሚፆመው ዜና ወይም ጭብጥ ‹‹እርም የሰው ገላ›› ብሎ የሚተወው ጉዳይ የለም ሲባልና በተግባር ሲገለጽ ነው፡፡

አንዳንድ ሆቴሎችና ሌሎች ገበያዎች ውስጥ የሆነ ዕቃ ወይም የሸቀጥ ዓይነት እሱን እኛ ‹አናወርደውም››፣ እሱን እኛ አንሸጥም ሲሉ እንሰማለን፡፡ ምክንያታቸውም ‹‹ፈላጊ የለውም›› ከሚል ጀምሮ በቃ እሱን አንሸጥም፣ መሸጥ አንፈልግም የሚል ዓይነት ሊሆን ይችላል፡፡ እዚህም ውስጥ እንኳን ተፈጻሚ የሚሆን ይህንን የሚከላከል የሸማቾች ጥበቃ ሕግ ያለ ይመስለኛል፡፡ ሚዲያው ውስጥ ግን ከዚህ የበለጠ ጥበቃ አለ፣ መኖርም አለበት፡፡ ወደ ሕግ ከመሄዳችን በፊት መጀመሪያ ነገር አንድ ሚዲያ ውስጥ (ለምሳሌ የኢትዮጵያ የሰብዓዊ መብቶች ኮሚሽን ያወጣው የኢንፎርስድ ዲስአፒራንስ ዜና ኢቪቲ ላይ አይነገርም ማለት፣ እዚያው ኢቲቪ ውስጥ) ነውር መደረግ አለበት፡፡ የኢቢሲን አዲስ የሥራ ቦታ ምረቃ ምክንያት በማድረግ የጠቅላይ ሚኒስትሩ የማኅበራዊ ጉዳይ አማካሪ ሚኒስትር ዳንኤል ክብረት ኢቲቪ የማያወራው ወሬ፣ ኢቲቪ ጋ የማይደርስ ጉዳይ የሚባል ነገር የለም ሲሉ ሰምቻለሁ፡፡ ሚዲያው ከዚህ ሁሉ መፅዳት፣ ይህንን ሁሉ መዳን አለበት፡፡

በአጠቃላይ የአገራችንን ሚዲያዎች እንኳን ደስ አላችሁ የምንላቸው የሕዝብ ብሶት ዘጋቢ፣ መዝጋቢና አስተጋቢ፣ የእውነት ማጣሪያና የጭብጦች ማብላያ መሆን በሚያስችል ሁኔታ ሲደራጁ ጭምር ነው፡፡ ዝጉርጉር/የተለያዩ አመለካከቶችና ዕይታዎች፣ ትንታኔዎች እየተፋጩ የሚነጥሩባቸው መድረኮች ጭምር ሲሆኑ ነው፡፡

ከዚህ ጋር ሚዲያዎች ሁሉ የጥበብ መጀመሪያቸው ሊያደርጉት የሚገባ አንድ እውነት አለ፡፡ ቀደም ብዬም ጠቅሼዋለሁ፣ የሚዲያዎች ተቀዳሚ ተግባር የመናገር/ሐሳብን የመግለጽ ነፃነታቸውን የሚያጎናፅፋቸውን ሰላምና ዴሞክራሲ ራሱን የሚያጠፋ መሆን የለበትም፡፡ ዛሬ መብቴ ነው፣ ነፃነቴ ነው ማለት ሁሉም ቦታ የሚሰማ መፈክር፣ የሙገት ዓይነትና የ‹‹ዘራፍ!›› ፋሽን ነው፡፡ ቁምነገሩ ግን ገና መብቶቻችንንና ነፃነቶቻችንን ከእርጥባን በዘለለና ከጉልበተኛ ጥቃት ነፃ በሆነ ደረጃ መኖር ላይ በጭራሽ አልደረስንም፡፡
በገነት ዓለሙ

ከአምባገነንነት ወጥቶ ወደ ዴሞክራሲ ለመግባት፣ በመንበረ መንግሥቱ አውታራት ላይ የደረሱ ብልሽቶችን ለማስወገድ፣ በአስተሳሰብና በማኅበራዊ ግንኙነቶች ውስጥ የተፈጠሩ አደጋዎችን ለማስወገድ የተጀመረው ለውጥ አንዱ ምልክት አሁንም ሲውለበለብ የምናየው፣ በ2011 ዓ.ም. መጨረሻ ላይ በወጣው የኮሙዩኒኬሽን ሕግ ውስጥ ነው፡፡ ኢትዮጵያ ውስጥ ዴሞክራሲ መገንባት ማለት የመንግሥት ተቋማትን ገለልተኛና ነፃ አድርጎ ማቋቋም ይጠይቃልና የኮሙዩኒኬሽን አገልግሎት ሕጉ፣ ‹‹…የቴሌኮሙዩኒኬሽን ገበያውን እንደ አገር ለማዋቀርና በቴሌኮሙዩኒኬሸን ገበያ ውድድርን ለማስፈን [አገር የነደፈውን] የፖሊሲ አቅጣጫ ለማሳካት ነፃ፣ ግልጽና ተጠያቂነት ያለው ተቆጣጣሪ ባለሥልጣን አስፈላጊ በመሆኑ›› ብሎ መነሳቱ በራሱ አንድ ዕርምጃ ወደፊት ነበር፡፡

ከረዥም ጊዜ ጀምሮ፣ በተለይም ከ1945 ዓ.ም. ጀምሮ በአገር የበላይና ከፍተኛ ሕግ ውስጥ ሲጻፉ ከኖሩ መሠረታዊ መብቶችና ነፃነቶች መካከል ሁለቱ ዛሬ የምንነጋገርበት የኮሙዩኒኬሽን አገልግሎት እንደ ፍጥርጥሩ ወይ የሚደፍቃቸው፣ መብትና ነፃነታቸውን ድምጥማጡን የሚያጠፋባቸው፣ አለዚያም የሚያለመልማቸው፣ የሚያበለፅጋቸው ናቸው፡፡ ከምንነጋገርበት የሕይወት ዘርፍ አኳያ የምናተኩርባቸው መብቶችና ነፃነቶች የአንቀጽ 27 (የግል ሕይወት/ግላዊነት) እና የአንቀጽ 29 (የአመለካከትና ሐሳብን በነፃ የመያዝና የመግለጽ) መብቶች ናቸው፡፡ መሠረታዊ መብቶቻችንና ነፃነቶቻችን የተደነገጉበትና የተዘረዘሩበት የሕገ መንግሥቱ የምዕራፍ ሦስት መግቢያ የእነዚህን መብቶችና ነፃነቶች ተፈጻሚነትና አተረጓጎም ይደነግጋል፡፡

በማንኛውም ደረጃ የሚገኙ የፌዴራል መንግሥትና የክልል ሕግ አውጪ፣ ሕግ አስፈጻሚና የዳኝነት አካሎች በዚህ ምዕራፍ የተካተቱትን ድንጋጌዎች የማክበርና የማስከበር ኃላፊነትና ግዴታ አለባቸው፡፡ እንዲሁም እነዚህ መሠረታዊ የመብቶችና የነፃነቶች ድንጋጌዎች ኢትዮጵያ ከተቀበለቻቸው ዓለም አቀፍ የሰብዓዊ መብቶች ሕግጋት፣ ዓለም አቀፍ የሰብዓዊ መብቶች ስምምነቶችና ዓለም አቀፍ ሰነዶች መርሆዎች ጋር በተጣጣመ መንገድ ይተረጎማሉ ይላል፡፡ የጠቀስኩት የሕገ መንግሥቱ አንቀጽ 13 የአማርኛው ቅጂ ሦስት ጊዜ ደጋግሞ ‹‹ዓለም አቀፍ…›› እያለ የሚያነሳቸው ሰነዶች ዓይነትና ምንነት/ማንነት ያሳስታልና የእንግሊዝኛውን ቅጂ እንዳለ የማቀርበው ተራ የትርጉም ሥራ እንዲሠራልን ነው፡፡ (አንቀጽ 13 (2) English)

The fundamental rights and freedoms specified in this Chapter shall be interpreted in a manner conforming to the principles of the Universal Declaration of Human Rights, International Covenants on Human Rights and International instruments adopted by Ethiopia.

በዚህ ግልጽ ድንጋጌ መሠረት የሰብዓዊ መብቶችና ነፃነቶቻችን ተፈጻሚነትና አተረጓጎም የውኃ ልካችን ኢንተርናሽናል ቢል ኦፍ ራይትስ ናቸው፡፡

እዚህ መለኪያና እዚህ የውኃ ልክ ውስጥ ከሚካተቱ ሕጎችና መርሆዎች መካከል አንዱ፣ ‹‹Declaration of Principles on Freedom of Expression in Africa›› ነው፡፡ የዚህ የአፍሪካ የሰብዓዊና የሕዝቦች መብቶች ኮሚሽን ዲክላሬሽን መርህ/ፕሪንሲፕል ሰባት ላይ የሚከተለውን ይደነግጋል፡፡

Regulatory Bodies for Broadcast and Telecommunications

Any public authority that exercises powers in the areas of broadcast or telecommunications regulation should be independent and adequately protected against interference, particularly of a political or economic nature.
The appointments process for members of a regulatory body should be open and transparent, involve the participation of civil society, and shall not be controlled by any particular political party.
Any public authority that exercises powers in the areas of broadcast or telecommunications should be formally accountable to the pubic through a multi-party body.
በዚህ ረገድ የኮሙዩኒኬሽን አገልግሎት አዋጅ ቁጥር 1148/2011 በመግቢያው ላይ የተገለጸውን የ‹‹ነፃ፣ ግልጽና ተጠያቂነት ያለው ተቆጣጣሪ ባለሥልጣን ማቋቋም አስፈላጊ›› መሆኑን መንግሥት መረዳቱ፣ ከዚህም መነሳቱ ቀደም ሲል እንደተገለጸው ትልቅ መነሻ ነው፡፡ ሕጉ በዚህ ብቻ ሳይወሰን ‹‹ነፃና ገለልተኛ›› ማለትን ተርጉሟል፡፡ ‹‹በአሠራር ተለይቶ የተቋቋመ በዚህ አዋጅ የተሰጠውን ሥልጣንና ተግባር ከማንኛውም ወገን ተፅዕኖ ነፃ ሆኖ በግልጽነትና በተጠያቂነት የሚፈጸምና ውሳኔ የሚሰጥ የመንግሥት ተቋም›› መሆኑ፣ ይህም ተቋም የኢትዮጵያ የኮሙዩኒኬሽን ባለሥልጣን መሆኑ ተደንግጓል፡፡ ኢትዮጵያን ወደ ዴሞክራሲያዊ አስተዳደር የመለወጥ ዋና መሠረታዊ ቁምነገርና ግዳጅ፣ በአጠቃላይ ከየትኛውም ፓርቲ ወይም ቡድን ወገናዊነት ነፃ የሆነ የተቋም ግንባታ ይፈልጋል፡፡ የአገሪቱን የመንግሥት አውታራት ፓርቲያዊነት ማፅዳት ያስፈልጋል፡፡ የእነዚህን ተቋማት ነፃነትና ገለልተኛነት የሚወስነው ለምሳሌ የቴሌኮሙዩኒኬሽን ባለሥልጣን፣ የሚዲያ ባለሥልጣን፣ ወዘተ የመሳሰሉትን ተፅዕኖ፣ ከጣልቃ ገብነት የተከለሉ/የተጋረዱ መሆናቸውን ከመልክና ከስም ያለፈ እውነት የሚያደርገው፣ ከፖለቲካ ቡድን መዳፍ ነፃ መሆናቸውን የሚያረጋግጠው ነፃና ገለልተኛ ተብለው በሕግ መቋቋማቸው ብቻ አይደለም፡፡

ለዚህ ጽሑፍ መነሻ የሆነው ቴሌኮሙዩኒኬሽንን ወይም የቴሌኮሙዩኒኬሽን አገልግሎትን የሚቆጣጠሩና የሚሰጡ ተቋማትን የሚመለከተው ረዥም ጊዜ የኖርንበት፣ ወይም የኖረብን ልምዳችን ብዙ ነገር ያስመዘገበ ነው፡፡ በኢትዮጵያ ቴሌኮሙዩኒኬሽን ቦርድ (በንጉሡ) እና በኢትዮጵያ ቴሌኮሙዩኒኬሽን ባለሥልጣን (በደርግ) ዘመን አገልግሎት ሰጪውንና ተቆጣጣሪውን አካል ወይም የንግድ ሥራውን የሚሠራውንና የመንግሥቱን የቁጥጥር ተግባር የሚያከናውነውን አካል መለየትና ለየብቻ ማቋቋም ‹‹አላስፈለገም›› ነበር፡፡ በቴሌኮሙዩኒኬሽን አገልግሎት ዘርፍ፣ የኢትዮጵያ የሲቪል አቪዬሽን ባለሥልጣንና የኢትዮጵያ አየር መንገድ ዓይነት ወይም እንደ ኢትዮጵያ ብሔራዊ ባንክና የ(ኢትዮጵያ) ንግድ ባንክ ያለ ልዩ ልዩነት የአገልግሎት ሰጪው መሥሪያ ቤትና የተቆጣጠሪው ባለሥልጣን የየብቻ ህልውና አልነበረም፡፡ ‹‹የቴሌኮሙዩኒኬሽን አገልግሎት ይበልጥ ቀልጣፋና አስተማማኝ ለማድረግ የቁጥጥር ተግባር የሚያከናውነውን አካል አገልግሎቱን ከሚሰጠው ድርጅት ለይቶ ማደራጀትና ቁጥጥሩ የሚካሄድበትን ሁኔታ መደንገግ አስፈላጊ ሆኖ በመገኘቱ›› ተብሎ የቴሌኮሙዩኒኬሽን ኤጀንሲ ተቆጣጣሪ ባለሥልጣን፣ በሌላ በኩል ደግሞ መጀመርያ የኢትዮጵያ ቴሌኮሙዩኒኬሽን ኮርፖሬሽን (አሁን ኢትዮ ቴሌኮም) የተባለው የልማት ድርጅት ለየብቻቸው የተቋቋሙት በ1989 ዓ.ም. ነው፡፡ በ1989 ዓ.ም. በሚኒስትሮች ምክር ቤት ደንብ ቁጥር 10/89 ለመጀመርያ ጊዜ የመንግሥት የልማት ድርጅት ሆኖ ለብቻ የተቋቋመውና በተግባር ብቻ ሳይሆን በሕግ ጭምር ‹‹ብቸኛ የሆነው የቴሌኮሙዩኒኬሽን አገልግሎት ሰጪ ድርጅት›› (በአዋጅ ቁጥር 281/1994) ኮርፖሬሽን (አሁን ኮርፖሬሽኑን የተካው ኢትዩ ቴሌኮም ከውስጡ ተቆጣጣሪ ባለሥልጣን ተለይቶ እንዲወጣ ቢፈቅድም፣ የቴሌኮሙዩኒኬሽን ገበያውን ለውድድር የከፈተ ሕግ እስኪወጣና በተለይም ‹‹ኢትዮጵያ ቴሌኮሙዩኒኬሽን ባለሥልጣን›› የተባለ ተቆጣጣሪ በአዋጅ እስኪቋቋም (ነሐሴ 2011 ዓ.ም.) ድረስ ኢትዮ ቴሌኮም ‹‹ተቆጣጣሪ›› የሌለበት፣ የምትከተለውና የምትገዛበት ሕግ አለህ፣ የማታልፈው ቀይ መስመር አለ የሚለው ‹‹ጠያቂ›› የሌለበት፣ በተለይም መንግሥት እንዳሻው የሚያዘው ብቸኛው ቴሌኮሙዩኒኬሽን አገልግሎት ሰጪ ድርጅት ሆኖ ኖሯል፡፡ ይህንን ለዚያውም ስፈራ ስቸር በደንብ ያልገለጽኩትን የኢትዮ ቴሌኮም በዚያው በጥንቱ መንገድ፣ ተቆጣጠጣሪ የሌለበት ሆኖና መስሎ የመቀጠሉን ነገር አናምንም፣ ወይም አይገባንም፣ ወይም እንጠራጠራለን የሚሉ ካሉ ጉዳዩን ከተቆጣጣሪው ማለትም ከኢትዮጵያ ቴሌኮሙዩኒኬሽን ኤጀንሲ ማዕዘን እንዲያዩት አሳስባለሁ፡፡ እንደ ሲቪል አቪዬሽን፣ እንደ ብሔራዊ ባንክ ለየትና ከፍ ያለ የመንግሥት ሥልጣን የተሰጠው ኤጀንሲ በሕግ የተወሰነውን የተቆጣጣሪነት የመንግሥት ሥልጣንና በዚህ ላይ የተመሠረተውን የንብረትና የሥራ ድርሻ ክፍፍል እንኳን በቅጡ ሳይረከብ፣ በአዲሱ የኮሙዩኒኬሽን ባለሥልጣን የተተካ ተቋም ነው፡፡

ባለፈው ሳምንት ሰኔ 16 ቀን 2015 ዓ.ም. የመንግሥት የልማት ድርጅቶች ጉዳዮች ቋሚ ኮሚቴ የኢትዮ ቴሌኮምን የዘጠኝ ወራት ሪፖርት ሲያደምጥ የተሰሙትና የተነሱት ጉዳዮች ሁሉ፣ በመንግሥት የልማት ድርጅት ግቢ ውስጥ የሚሽከረከሩ ነበሩ፡፡ የመንግሥት የልማት ድርጅት በመንግሥት ይዞታ እስካለ ድረስ ውጤታማ፣ ምርታማና አትራፊ እንዲሆን መዋቀርና ሥርዓት ስለመዘርጋቱ፣ እንዲሁም ብቸኛው ተቋም መሆኑ ቀርቶ አዲስ ከገባው የግል ኩባንያ ጋር እየተወዳደረ ለመሥራት የሚያስችለውን ብቃትና ዝግጁነት እየያዘ ስለመሆኑ፣ የኮሙዩኒኬሽን አገልግሎቱ ‹‹ሁሉን አቀፍ ተደራሽነት›› ምን እንደሚመስል የሚመረምርና የሚጠይቅ ነበር፡፡ ለመንግሥት የልማት ድርጅቶች ጉዳዮች ቋሚ ኮሚቴ የቀረበውና ውይይት/ጥያቄና መልስ የተደረገበት ሪፖርት ከኮሚቴው ‹‹ሥልጣን›› ውጪ የሆነ የመሰለ ጥያቄ ያነሳው፣ የቴሌኮሙዩኒኬሽን ኦፕሬተሩ በሚሰጠው የቴሌኮሙዩኒኬሽን አገልግሎት ላይ ከጥር 2015 ዓ.ም. በኋላ ወይም ጀምሮ ገደብ መጣሉ፣ ይህም ገደብ በደንበኞቹ ላይ ችግር እየፈጠረ መሆኑ በተነሳበት ወቅት ነው፡፡

ጉዳዩ የኢትዮጵያ ቴሌቪዥን (ኢቲቪ) የዕለቱ የምሽት ዜና ውስጥ ተካትቶ የዜናው መክፈቻ ዓረፍተ ነገርም መሆን ችሎ ነበር፡፡ ‹‹በኢትዮጵያ ኢንተርኔት ላይ የተደረገው ገደብ ደንበኞች ላይ ችግር እየፈጠረ መሆኑን ኢትዮ ቴሌኮም አስታወቀ፡፡ ኢንተርኔትን ከቪፒኤን ማላቀቅና ገደቡን ማንሳት የተቋሙ የኢትዮ ቴሌኮም አለመሆኑን አስታውቋል›› ነበር የዜናው መክፈቻ፡፡ እንደ እውነቱ ከሆነ ኢትዮ ቴሌኮም ገደብ መደረጉን፣ የተደረገው ገደብም በደንበኞቹ ላይ ችግር መፍጠሩን ያስታወቀው የሪፖርቱ አካል አድርጎ አይደለም፡፡ ኋላ ላይ ተጠይቆ፣ ‹‹…የአጠቃቀም ገደብ ይጣላል፣ ገደቦች ይጣላሉ… ገደብ ተጥሎ ነበር፣ ገደብ እየተጣለ ስለሆነ ለምን እስካሁን አልተነሳም?›› ብለው ጥያቄ ያቀረቡት ለዚያውም ከኢንዱስትሪ ቋሚ ኮሚቴ ተጋብዘው የተገኙት አባል ናቸው፡፡ በዚህ ጥያቄና ለጥያቄውም በተሰጠው (ሊሰጥ በተሞከረው) መልስ አማካይነት ነው፡፡ አሁን የምንነጋገርበትን፣ ከፍ ሲል በተጠቀሱት ሁለት መብቶችና ነፃነቶች ላይ የመንግሥት፣ የመንግሥት አግባብ ያለው ተቆጣጣሪ ባለሥልጣንና ወይም የሕግ ማስከበር ሥራ ላይ የተሠማሩ የመንግሥት አካላት፣ እንዲሁም የቴሌኮሙዩኒኬሽን ኦፕሬተሮች ብዙ ጊዜ የሚሸሸው፣ የማይደፈረውና የሚድበሰበሰው ሚና፣ ሥልጣን የተነካካው፣ ጫር ጫር የተደረገው፡፡

የኢትዮ ቴሌኮም ሪፖርት በቀረበበት የፓርላማው ቋሚ ኮሚቴ መድረክ ላይ በዚህ ሁኔታ እንደነገሩ የተነሳው፣ የ‹‹ማንኛውም ሰው ያለ ምንም ጣልቃ ገብነት ሐሳቡን የመግለጽ ነፃነት›› ላይ የቴሌኮሙዩኒኬሽን ኦፕሬተሮች (የቴሌኮሙዩኒኬሽን አገልግሎት በመስጠት ሥራ ላይ የተሰማሩ ኩባንያዎች) ሚና ነው፡፡ በዚህ ነፃነታችን ላይ፣ ማለትም ሕገ መንግሥቱ ላይ እንደተተረጎመውና እንደ ተፍታታው ‹‹በአገር ውስጥም ሆነ ከአገር ውጭ ወሰን ሳይደረግበት በቃልም ሆነ በጽሑፍ ወይም በኅትመት፣ በሥነ ጥበብ መላክ ወይም በመረጠው በማናቸውም የማሠራጫ ዘዴ ማንኛቸውም ዓይነት መረጃና ሐሳብ የመሰብሰብ፣ የመቀበልና የማሠራጨት›› ነፃነታችን ላይ የቴሌኮሙዩኒኬሽን ኦፕሬተሩ (ኢትዮ ቴሌኮም ሆነ ሳፋሪኮም) ምን ሊያደርጉ ይችላሉ? ፓርላማው መድረክ ላይ ዋና ጉዳይ ሆኖ ያልተነሳው፣ ምናልባትም በገደምዳሜ የተካነው የገደብ ነገር፣ የመዝጋት ነገር አሠራሩና ዝርዝሩ ቢፈራም ቢሸሽም ግልጽ መልስ የተሰጠው ግን ይህ ነገር የቴሌኮሙዩኒኬሽን ኦፕሬተሩ ‹‹የኢትዮ ቴሌኮም ማንዴት አይደለም›› ተብሎ ነው፡፡ ትርጉሙ ኩባንያው ይዘጋ ይከፈት የሚል ሥልጣን የእሱ አይደለም ማለት ነው፡፡ ‹‹የሚመለከተው የመንግሥት አካል… ከቪፒኤን ውጪ አክሰስ እንዲደረግ ፈቃድ ሲሰጠን…›› ችግሩን እንፈታለን መባሉንም ውይይቱ ውስጥ ተረድተናል፡፡

ተቋም በሚገነባ አገር ውስጥ፣ የተቋም ግንባታ ሥራው ከፓርቲም ሆነ ከሌላ አካል ወገናዊነት የፀዱ ሆነው በሕግና ለሕግ የሚገዙ፣ ገለልተኛ፣ ነፃ፣ የሕዝብን የመታመን ክብር ያገኙ ተቋማትን መገንባት ጭምር የአገርና የለውጡ አደራ በሆነበት አገር ውስጥ፣ ኢትዮ ቴሌኮም በዚህ ጉዳይ ሚናው ምን እንደሆነ የአሠራር ግልጽነትና ተጠያቂነት በሚፈቅደው ማዕቀፍ ውስጥ በቂ መግለጫና ተገቢ መልስ መሰጠት ያለበት ይመስለኛል፡፡ ዝም ብሎ ሆድ ይፍጀው የሚባል፣ መድበስበሱም የሚመረቅና ከተጠያቂነት ነፃ የሚደረግ አይደለም፡፡ ሪፖርት አቅራቢዋ የኢትዮ ቴሌኮም ዋና ሥራ አስፈጻሚ፣ ‹‹ማንዴቱ የእኛ አይደለም፣ ይህንን ዕርምጃ የወሰደው የመንግሥት አካል ምክንያት አለው…›› ብለው ሲናገሩ፣ የእናንተ ሚና የኦፕሬተሮች የሥራ ድርሻና ኃላፊነት ትዕዛዝ መፈጸም፣ የተባሉትን ማድረግ ብቻ ነው? ‹‹ምክንያት አለው›› የሚሉት የሥልጣን አካልስ ከተቆጣጠሪው ባለሥልጣን ውጪ ያለ ጭምር ነው? ይህንንስ የሚገዛ፣ ሌላው ቢቀር አዲስ የመጣባችሁን ተወዳዳሪ ሆኖ በአሸናፊነት የመወጣት ከዚህ በፊት የማታውቁትን ፈተና የሚያግዝ የምትከተሉት ሕግና ደንብ አላችሁ? መመለስ ያለበት ዕርምና ነውር መሆኑ ሊቀር የሚገባ የአሠራር ግልጽነት መላኪያችሁ ነው፡፡

አዎ ነፃ ተቋም በመገንባት ሒደትና ይዘት ውስጥ የወጣው የኮሙዩኒኬሽን ሕግ/አዋጅ ቁጥር 1148/2011) ከሌሎች መካከል ለምሳሌ፣ ‹‹…የቴሌኮሙዩኒኬሽን ኦፕሬተሮች ኔትወርካቸውን ማለትም ለቴሌኮሙዩኒኬሽን አገልግሎት አቅርቦት የሚውሉ የቴሌኮሙዩኒኬሽን መስመሮችና ተዛማጅ የማዞሪያ ሥርዓቶች) ለተፈቀደለት የመንግሥት አካል ሥልጣን ባለው ፍርድ ቤት በተሰጠው ትዕዛዝ መሠረት ተደራሽ ማድረግ አለባቸው ይላል፡፡ ይህ በተጨባጭ በተግባር እንዴት ይፈጸማል? የተፈቀደለት ባለሥልጣን ‹‹ምክንያት አለው››? የለውም? የምትወጡበት የአሠራር ፖሊሲ አለ? ገደብ የሚያደርገው፣ ‹‹ይዘጋ›› የሚለው፣ ወይም የፍጥነት ወሰን ላይ ‹‹ይቀነስ›› የሚባለው በሩቅ መቆጣጠሪያው ነው? ወይስ እናንተ ጋ ሆኖ ነው? የዚህስ ወጪ የመንግሥት (የታክስ ከፋዩ) ወይስ የኩባንያው (የደንበኞች) ነው? ሊነግሩን፣ ሊያብራሩ የሚገቡ የማናውቃቸው በርካታ እንደ ማይም (እንደ አላዋቂም እንደ ደንበኛም) የምናቀርባቸው ጥያቄዎች ናቸው፡፡

ይህ ጉዳይ ከጠቀስናቸው ሁለት መብቶች መካከል የአንዱ ሐሳብን በነፃ የመግለጽ ነፃነትን ብቻ የሚመለከተው ነው፡፡ በሕገ መንግሥቱ በአንቀጽ 26 የተደነገገው የግለኝነት መብትም ሌላው ነፃነታችን ነው፡፡ እዚህም ላይ ቴሌ ያለውን የአሳላጭነትም ሆነ በሕግ መሠረት የቁጥጥር ‹‹ሚናና አስተዋጽኦ›› ማወቅ መብቶቻችን ነው፡፡ አትራፊም  የተዋጣለት የቴሌኮም ኦፕሬተር ሆኖ በአሸናፊነት የመውጣት መለኪያውም ይህንን ሁሉ አሟልቶ ነው፡፡

የቴሌፎን ንግግራችንም ሆነ የፖስታ ግለኝነት መብት ሕጎቻችን የቴሌፎንና የፖስታን ሥልጣኔ ያህል ረዥም ዕድሜ አላቸው፡፡ ለምሳሌ የ1958 ዓ.ም. የፖስታ አገልግሎት አዋጅ ይህንን ይደነግጋል፡፡

የግለኝነት ማረጋገጫ

የፖስታ ግለኝነት በዚህ አዋጅ ተረጋግጧል፡፡ ስለሆነም በአገሪቱ የአስቸኳይ ጊዜ ሁናቴ በሚታወጅበት ወቅት ፖስታን መመርመር ይቻላል፡፡
ለፖስታ ቤት የተሰጠ ማንኛውንም ፖስታ መክፈት፣ ማንበብ፣ መጣል፣ መቅደድ፣ መደበቅ ወይም መስረቅ ለማንም አይፈቀድም፡፡ የፖስታ ቤት ሠራተኛ በሥራው ምክንያት ያየውንና የሰማውን ማንኛውንም ነገር በማናቸውም ጊዜ ላልተፈቀደለት ሰው እንዳይገለጽ ተከልክሏል፡፡
ማንኛውም አመላላሽ በኃላፊነቱ እንዲያደርስ በተሰጠው የፖስታ ከረጢት ላይ ጥፋት እንዳያደርስ ተከልክሏል፡፡
ሕገ መንግሥቱ በአንቀጽ 26/9 (1)፣ (2) እና (3) የሚከተለውን ይደንግጋል፡፡

የግል ሕይወት የመከበርና የጠበቅ መብት

ማንኛውም ሰው የግል ሕይወቱና ግላዊነቱ የመከበር መብት አለው፡፡ ይህ መብት መኖሪያ ቤቱ፣ ሰውነቱና ንብረቱ ከመመርመር፣ እንዲሁም በግል ይዞታው ያለ ንብረት ከመያዝ የመጠበቅ መብትን ያካትታል፡፡
ማንኛውም ሰው በግል የሚጽፋቸውና የሚጻጻፋቸው፣ በፖስታ የሚልካቸው ደብዳቤዎች፣ እንዲሁም በቴሌፎን፣ በቴሌኮሙዩኒኬሽን፣ በኤሌክትሮኒክስ መሣሪያዎች የሚያደርጋቸው ግንኙነቶች አይደፈሩም፡፡
የመንግሥት ባለሥልጣናት እነዚህን መብቶች የማክበርና የማስከበር ግዴታ አለባቸው፡፡ አስገዳጅ ሁኔታዎች ሲፈጠሩና ብሔራዊ ደኅንነትን፣ የሕዝብን ሰላም፣ ወንጀልን በመከላከል፣ ጤናንና የሕዝብን የሞራል ሁኔታ በመጠበቅ፣ ወይም የሌሎችን መብትና ነፃነት በማስከበር ዓላማዎች ላይ በተመሠረቱ ዝርዝር ሕጎች መሠረት ካልሆነ በስተቀር፣ የእነዚህን መብቶች አጠቃቀም ሊገድብ አይችልም፡፡
ሕገ መንግሥቱ የበላይ ሆኖ የሚገዛውን በግለኝነት ላይ የሚደረገውን የተለየ ገደብ እዚያ ፖስታ መዘርዘሪያ ሕንፃና የቴሌኮሙዩኒኬሽን ማዞሪያ ሥርዓት ውስጥ እንዴት ሆነው ይፈጸማሉ? ብዙ ጊዜ በምንሰማቸው የከፍተኛ ጉዳዮች ክስ ሒደት ውስጥ የመገናኛ ብዙኃን፣ ዓቃቤ ሕግ (ወይ በፀረ ሙስና ወይም በሽብር፣ አለዚያም ሕገ መንግሥታዊ ሥርዓቱን በማፍረስ ሙከራ ክስ) የስልክ ንግግር ከቴሌ ተገልብጦ እስኪሰጠው ድረስ ቀጠሮ ጠየቀ ሲባል እናውቃለን፡፡ ‹‹ሰውም አልጠየቀ፣ ቴሌም/መንግሥትም አይናገር›› የሚባለው ግን ይህ ሥራ እንዴት እንደሚሠራ ነው፡፡ እነዚህ ጉዳዮች ሲጠየቁ፣ መልስም ሲሰጥባቸው የፓርላማውም የተቆጣጣሪነት ሥልጣን ተፈጻሚ ሲሆን ማየት ያለብን ኢትዮ ቴሌኮም ወይም ፖስታ ቤት ሪፖርት የሚቀርቡበት ቋሚ ኮሚቴ የግድ ‹‹የዴሞክራሲ ጉዳዮች ቋሚ ኮሚቴ ሲሆን ብቻ አይደለም፡፡ የልማት ድርጅቶች ቋሚ ኮሚቴም ከሌሎች ኮሚቴዎች ያልተናነሰ የቁጥጥር ሥልጣን አለው፡፡ እንዲያውም ይህ የልማት ድርጅቶች ቋሚ ኮሚቴ ሊያስተዋውቀውና የሚቆጣጠራቸው በርካታ የልማት ድርጅቶች የዓይን ብርሃን የእግር መንገድ ሊሆን የሚገባው፡፡ በአገራችን ውስጥ ብዙም የማይታወቅ የተባበሩት መንግሥታት ድርጅት ‹‹GUIDING PRINCIPLES ON BUSINESS AND HUMAN RIGHTS›› የሚባል ሰነድ አለ፡፡ ሕገ መንግሥቱ በአንቀጽ 13 (2) ከሰብዓዊ መብቶችና ነፃነቶች አተረጓጎም ጋር የተያያዘ ነው፡፡ የመንግሥትም ሆነ የግል የንግድ ሥራ ተቋማት የመንግሥታቱ ድርጅት የ‹‹Protect, Respect and Remedy›› ማዕቀፍ ነው፡፡

ከአዘጋጁ፡- ጽሑፉ የጸሐፊዋን አመለካከት ብቻ የሚያንፀባርቅ መሆኑን እንገልጻለን፡፡
በበቀለ ሹሜ

በሰኔ 2015 ዓ.ም. መጀመርያ ቀናት አካባቢ ወዳጄ የላከልኝ መልዕክት ከወትሮው የተለየ ነበር፡፡ ‹‹ይህንን ማየት አለብህ!.. አይተህ ክው በል!›› ይላል መልዕክቱ፡፡ የተፈጠረብኝ ስሜት እንዳለውም ነበር፡፡ እይ የተባልኩት መረጃ ግንቦት 26 ቀን 2015 ዓ.ም. በአውሮፓ ፓርላማ ዓለም አቀፍ የኮቪድ ስብሰባ (ሰሚት 3) በተካሄደ ጊዜ ዶክተር ዴቪድ ማርቲን የተባለ ሰው ያደረገውን የመክፈቻ ንግግር የያዘ ቅጂ ነበር፡፡ ‹‹ኮቪድ-19 ወረርሽኝ በንክኪ ከእንስሳት ወደ ሰው ተላልፎ ከቻይና የተዛመተ… ባህርይው ገና በአግባቡ ያልታወቀ…›› እየተባለ ነበር መነሻው ላይ በብዙኃን መገናኛ ሲነዛ የነበረው፡፡ ያንን ንዜት እስካሁን ይዞ የቆየ ሰው፣ ዶናልድ ትራምፕ ኮቪድን የቻይና ቫይረስ ይል እንደነበርና የቫይረሱ ጥቃት ከቻይና አልፎ የዓለም ሥጋት መሆኑን የዓለም ጤና ድርጅት ፈጥኖ ይፋ አላደረገም ብሎ ይኼው ሰው ዓለም አቀፉን የጤና ድርጅት ሲኮንን እንደነበር የሚያስታውስ ሰው፣ አሁን ኮቪድ ለጦር መሣሪያነት እንዲያገለግል አሜሪካኖች ያጎለበቱት ከጉንፋን ዝርያ የተገኘ ልውጥ ቫይረስ ስለመሆኑ ሲሰማ ክውታ ውስጥ ቢገባ አያስገርምም፡፡

ተቀዳሚ ጥቃት በእስያ የፈጸመውና ከአዕዋፍ የተላለፈ ሲባል የነበረው መተንፈሻ አካላትን የሚያጠቃ ‹ሳርስ› የተባለ ቫይረስም፣ በዴቪድ ማርቲን መረጃ መሠረት፣ ከተራ የጉንፋን ቫይረስ ዝርያ የጎለበተ ነው፡፡ ሁለቱንም ልውጦች ያጎለበተችውም አሜሪካ ነች ተብሏል፡፡ የማጎልበቱ ዓላማ ደግሞ በሽታ አስከታይ ቫይረስን/ባክቴሪያን በጦር መሣሪያነት (በመፍጂያነት) የመጠቀም አቅም የመፍጠር (ተመራምሮ ፈትሾ የመታጠቅ) ጉዳይ መሆኑ ግልጽ ነው፡፡ ‹ኮቪድ› የሚባለው ዘረ ጉንፋን ቫይረስ በሽታ የሚያስከትል መሆኑ ታውቆ እ.ኤ.አ. በ1966 (የሰው ምሕንድስና አርፎበት ልውጥ ሆነ፡፡ ከዚያ እ.ኤ.አ. በ1967 ውጤቱን እንግሊዝ እንድትጋራ ተደረገ፡፡ እ.ኤ.አ. ከ1975 እስከ 1977 በውሻ፣ በዓሳማ፣ ወዘተ ላይ ሲሞከር ቆይቷል፣ በዶክተሩ ትርክት መሠረት፡፡ ትርክቱ ይበቃናል፡፡

ዛሬ ላይ፣ አሜሪካ ሠራችው የተባለው ‹ሳርስ› ጉዋንግዶንግ የሚባል የቻይና ክፍለ አገር ውስጥ ተቀዳሚ ጥቃት እንደምን ሲያደርስ ተገኘ? ከአሜሪካ ማን ሰርቆ አውጥቶት? ዝም ነው፡፡ አሜሪካ አጎለበተችው የተባለው ልውጥ ኮረና ቫይረስ ‹ዉሃን› ቻይና ውስጥ እንደምን ገብቶ ጥቃት ሲፈጽም ተገኘ? አሜሪካ ልማደኛ ሌባ አለባት? አሁን አሜሪካ ሆን ብላ ለቀቀችው የሚል ንፋስ እየነፈሰ ነው፡፡ ከዚህ ንፋስ ጋር የትራምፕ አሜሪካ ቫይረሱን ቻይና አመጣሽ ለማድረግ አሳይቶት የነበረው ልፋት አብሮ ከተገናዘበ ንፋሱ ይጠነክራል፡፡ ዶክተር ዴቪድ ማርቲን በብራሴልሱ ስብሰባ ላይ ከመረጃው ጠቅሶ ያወጣልንና ‹‹ልብ በሏት›› ያለን የእንግሊዝኛ ሐረግ ‹Accidentally Released› ብዙ ታሳብቃለች፡፡ ሐረጓ የምትናገረው ‹እንደ ድንገት ቫይረሱ አመለጠ› የሚል መልዕክትን ሳይሆን፣ ‹እንደ ድንገት ተለቀቀ› የሚል መልዕክትን ነው፡፡ ‹አመለጠ› እና ‹ተለቀቀ› ያላቸው ትርጉም ደግሞ የሰማይና የመሬትን ያህል ለየቅል ነው፡፡

ኮቪድ-19 ቫይረስ ቻይና ‹ዉሃን› ገብቶ የቻይኖች ፍዳ ሆኖ አልቀረም፡፡ ዓለምን ያርበደበደ በሽታ ለመሆን በቃ፡፡ በዓለም ጤና ድርጅት መረጃ መሠረት በሽታው ከግማሽ ቢሊዮን በላይ (ወደ 767 ሚሊዮን ያህል) ሰዎችን ይዟል፡፡ ከዚያ ውስጥ የሟቾች ቁጥር ወደ ሰባት ሚሊዮን ይጠጋል፡፡ ጉዳቱ ምፀታዊ ሽሙጥ ያዘለ መሆኑ ደግሞ የሚደንቅ ነው፡፡ አሜሪካ ‹‹ሠራሽ›› ነው የተባለው ቫይረስ በአገሮች ደረጃ ትልቅ ጉዳት ያደረሰውም በአሜሪካ ነው፡፡ የተያዘው ከመቶ ሚሊዮን በላይ፣ የሞተው ሰው ቁጥርም 1.2 ሚሊዮን የሚጠጋ ነው፡፡ ይህንን ጥቅል መረጃ ተመርኩዞ ልውጡ ኮሮና ጅምላ ፍጅት አድራሽ ስለመሆኑ ያለማወላወል መናገር ይቻላል፡፡

ቫይረሱ ያደረሰው ፍጅት ከዚህ እጅግ የከፋ ያልሆነው ሥራን ዘግቶ እቤት እስከመከተት፣ በየቤት ተገድቦ ሥራን እስከመሥራት፣ ከአገር አገር የሰው ንክኪ ያለበትን መስተጋብርን እስከማቋረጥ፣ የሰው አካላዊ መስተጋብር ባለበትም ከፊል የፊት መሸፈኛ አድርጎ ቅርበትንና ንክኪን እስከመቆጣጠር የሰፋ የጥንቃቄ ትግል ስለተደረገ፣ በበሽታው የተያዙ ሰዎችን አግልሎ አጋዥ ሕክምና የመስጠት ርብርብ ባለች በሌለች አቅም በመላው ዓለም ርብርብ ስለተካሄደና ክትባት የማግኘቱ የምርምር ጥድፊያ ከምዕራብም ከምሥራቅም አቅጣጫዎች በአጭር ጊዜ ስለሰመረ ነበር፡፡ ቢሰምርም የክትባቶች ተመርቶ ለሰው ልጆች የመዳረሱ ነገር ከሞላ ጎደል ትርፍ አጋባሽነትን መሠረት ያደረገና የሀብታም አገሮችን ሕይወት ያበለጠ ነበር፡፡ እዚህም ላይ ታሪክ በሀብታሞቹ አገሮች ላይ ሌላ ስላቅ ተሳልቃለች፡፡ የደሃ አገሮች ሕይወት ተንጓሎ በደጀ ጠኝነት ቢቆይም የተፈራላቸውን ያህል እነ አፍሪካ በሞት አልተጥለቀለቁም፡፡ ይሁን እንጂ የወረርሽኙ ቅጣት የእጅ አዙር ሰይፍም ነበረውና በዓለም እህል ውኃ ላይ ባደረሰው ጉዳት የፖለቲካ አለመረጋጋትና ትርምስ እያስከተለ ባለሌላ መልክ ቅጣት አድርሷል፡፡

ይህ ሁሉ ፈርጀ ብዙ ጉዳት በአንድ ቫይረስ መዘዝ ዓለማችን ላይ የደረሰው፣ ተፈጥሯዊው ቫይረስ ተጠልፎ ለፍጅት እንዲጠቅም በቤተ ሙከራ ውስጥ የጎለበተ እንደነበርና እንደምን ከቤተ ሙከራ/ከማከማቻ ቤት እንደወጣ ሳናውቅ ነው፡፡ በዋና ተጠያቂነት ስሟ የተነሳው ደግሞ አሜሪካ ነች፡፡ አሜሪካ! አሜሪካ! ከማንም በላይ ለሰው ልጆች መብትና ደኅንነት ተቆርቋሪ ነኝ የምትል አገር!! ጅምላ ጨራሽ (የባዮሎጂ፣ የኬሚካልና የኑኩሌር) ጦር መሣሪያዎች ሥራ ላይ እንደይውሉ ከማንም በላይ አሳቢና ዘብ ነኝ የምትል አገር!! በዘብ ነኝ ባይነቷም ከግብረ አበሮቿ ጋር ኢራክን፣ ሊቢያንና ሶሪያን ‹‹ለሰው ልጅ ደኅንነት ብላ›› ያፈራረሰች፣ አሁንም ኢራንን ሰቅዛ የያዘች አገር ዛሬ አለአመሏ ተገኘች? አሜሪካ ዓለምን ሸፈጠች ወይስ ዓለም ተንገላጆ ራሱን አቄለ? ኢትዮጵያን ፋሽስት ጣሊያን በወረረች ጊዜ ጅምላ ጨራሽ ኬሚካል መላልሳ ተጠቀመች፡፡ ዓለም ያኔ አልተቆጣም፡፡ ናዚ ሂትለር በመፍጃ ጉረኖዎች ውስጥ ይሁዲዎችን እያጎረ የጅምላ ጨራሽ ምርምሩን ፈተሸ፡፡ በሁለተኛው የዓለም ጦርነት የጃፓን ጥቃት ከደረሰባት በኋላ አሜሪካ በዘመኑ መሣሪያ አፀፋ ከመመለስ ይልቅ በሂሮሽማና ናጋሳኪ ላይ ጅምላ ጨራሽ እንግዳ ቦምቦችን ጣለችና ባለ ድል ከመሆን በላይም ዓለምን ክው አደረገች፡፡ ዓለም ክው ቢልም በቁጣ አልተነሳም፡፡ ከሥርዓት ለውጥ ጋር የተያያዘ የሁለት ፖለቲካ ጦርነት በቬትናም በነበረበት ጊዜም፣ አሜሪካ የሥርዓት ወገኔ ያለችውን ደግፋ ባካሄደችው አስከፊ ጦርነት ተቃራኒዎቿን መሸሸጊያና ጉርስ ለማሳጣት ለዕፅዋት (ብሎም ለሰው) ፀር የሆነ ኬሚካል ተጠቀመች፡፡ ይህ ሁሉ ሲሆን ዓለም አልተቆጣም፡፡

የጅምላ ጨራሽ ዓይነተ ብዙ ቴክኖሎጂ ምርምሩንና ባለቤትነቱን ከሚመሩት የኃያል ኃያል አገሮች ቀዳሚዋ አሜሪካ ነች (የቴክኖሎጂ ቀዳሚነት ተሠርቶ በተከማቸ የፍጅት መሣሪያ ብዛት የመብለጥ ጉዳይ እንዳልሆነ ልብ ይሏል!)፡፡ ዛሬ ደግሞ ዓለም ለጅምላ ጨራሽ ቫይረሳዊ ጦር መሣሪያ ተጋልጦ በስንት ትግል በበሽታ የተያዘው ሰው ግማሽ ቢሊዮን ብቻ ሆኖ የሞተው ደግሞ ሰባት ሚሊዮን ብቻ ሆነ፡፡  እንደዚያም ሆኖ የወረርሽኝ አዙሪቱን ገና አልተገላገልነውም፡፡ ቫይረሱ ራሱን በራሱ ለውጦና የመድኃኒቶችን ጥቃት አክሽፎ የመባዛት ውስጣዊ አቅም አለውና ነገና ከነገ ወዲያ እንዴት እንደሚያደርገን የሚታወቅ ነገር የለም፡፡ ነባር ታሪክና አሁን ብቅ ያለው መረጃ አንድ ላይ ተደምሮ አሁንም ዓለምን አላብከነከነም፡፡ የወሬ ወሬ ይዘው አቅመ ቢስ አገሮችን በሰብዓዊ መብት ጥሰት ለመወንጀል የሚፈጥኑት ‹‹ገለልተኞቹ›› ዓለም አቀፋዊ ተቋማት ምላሳቸው የት እንደገባ አይታወቅም፡፡ ኮሮና ቫይረስ ማንንም አለመማሩና እንዲያውም ቫይረሱን በማጎልበት በምትወቀሰው አሜሪካ ውስጥ ብርቱ ጉዳት ማድረሱ አሜሪካኖችን መንግሥታቸውን ወደ ማፋጠጥ አልወሰደም፡፡ አሁን የተገለጠው መረጃ ብዙ ማነጋገር አልነበረበትም? የእነ ኮሮና-19 አመጣጥ ቤተ ሙከራዊ ከሆነማ ‹የኤችአይቪ› ቫይረስስ አመጣጥ በጊዜው እንደተባለው ነው ወይስ እውነቱ ሌላ ነው የሚል ጥያቄ እንደ አዲስ ሊከነክነንስ አይገባም? አድፋጭ የመሣሪያ እሽቅድምድምና ድብቅ የጥቃት በትር ይህንን ያህል ጨካኝ እስከመሆን ከደረሰ፣ ነገ ምርምሩ ከአሁኑ በባሰ ተብቶ ዘርን (‹ሬስ›ን) ለይቶ የሚያጠቃ መፍጂያ በሰው ልጅ ላይ ላለመለቀቁ ምን ዋስትና አለ? በዘሮች ላይ ያሉ ጥላቻዎችና ጅምላ ፍጅት ወደፊት ላለመገጣጠማቸው ምን መተማመኛ አለ? እነዚህ ጥያቄዎች፣ ጥያቄዎች ሳይሆኑ ዛሬ ሊያብሰለስሉን የሚገቡና መልስ የሚሹ ሥጋቶች ናቸው፡፡ ሥጋትነታቸውም ሥራ ከፈታ አዕምሮ የመጣ ሳይሆን ዓለምን ከተቆጣጠሩት ጥቂት አገሮች ብልግና የመነጨ ሥጋት ነው፡፡

ሥልጡን ተብዬ ጥቂት ኃያላን ከኮቪድ-19 ጉድ በኋላ እንኳ ዓለምን ከማመናተል ታገስ ማለት አልቻሉም፡፡ መተነኳኮሱን ሲያሟሙቁ ቆይተው በዩክሬይን ሜዳ ላይ የሁለት ጎራ ጦርነት ከፍተዋል፡፡ ከዘለንስኪ ጀርባ ባሉት ኃያላን ዓይን ዩክሬን እንደ ሌላው አገር በሰላም መኖር የምትሻ አገር መሆኗ ተዘንግቷል፡፡ ለምዕራባዊ ኃያላኑ ዩክሬይን ሩሲያን ለመጣል ታክቲካዊ የጦር ሜዳ ነች፡፡ ዩክሬይናዊያን ታክቲካል የውጊያ ማገዶዎች ናቸው፡፡ የሚሞቱት ንፁኃንና በሚሊዮኖች እየተፈናቀሉ የሚሰደዱት ዩክሬይናውያን አይቀሬ ታክቲካዊ ሰለባዎች ወይም ኪሳራዎች ናቸው፡፡ መሰል ዓይነት የጦር ሜዳ በደቡባዊ ቻይና ለመክፈት የፈለገ መንቀዥቀዥ ስናይ ቆይተን፣ አሁን ደርሶ ከቻይና ጋር ግንኙነትን ከግጭት አርቆ ለማለስለስ በሚል የአሜሪካውን የውጪ ጉዳይ ኃላፊ አንቶኒ ብሊንከንን ቤጅንግ ድረስ የወሰደ የዲፕሎማሲ ሽርጉድ ልባዊ ስለመሆኑም የሚያሳምነን ነገር የለም፡፡ እንዲያውም የምርጫ ዘመቻን ከማሳመር በተጨማሪ ቻይናን ከሩሲያ ንቁ አጋዥነት አርቆ የማቆየት ብልጥ እኔ ብቻ ባይ ነገረሥራ ይመስላል፡፡

እናም ዓለማችንን ከፍጅት ሥጋት የሚያወጣ ፍንጭ አሁንም እየታየ አይደለም፡፡ የጎራዎቹ ጦርነት ከርሮና ሂትለራዊ ዕብደት ወልዶ፣ በኃያላኑ ዘንድ የተከማቹ ዓይነተ ብዙ የፍጅት መሣሪያዎች ሥራ ላይ የመዋላቸው አደጋ ዛሬም እንዳለ ነው፡፡ እልቂት ስላስከተለው ኮሮና ያገኘነው መረጃ አዲስ ያስገነዘበን ነገር ቢኖር፣ የጎራዎቹ ጦርነት ላይ አትኩረን ሂትለራዊ ዕብደት ቢመጣስ ብለን በግለሰቦች ደረጃ  ስንፈራ መቆየታችን ግልብ ፍርኃት እንደነበር — የጉልቤዎቹ ሥርዓት ራሱ ሂትለራዊ ዛር ከሠፈረበት ውሎ ማደሩን — ነው፡፡ ሰው በብክለትና በሥነ ምኅዳር መዛባት ወደ ህልውና መጥፋት እየተጓዘ ከመሆኑ ባሻገር በጅምላ ራሱን በራሱ መፍጀት መጀመሩን አሁን አጢነናል፡፡ አሁንም እያየነው ያለው መካረር የትኛውንም ዓይነት ጭካኔ ከመፈጸም የሚገድብ ግብረ ገብነት አንዳቸውም ዘንድ እንደሌለ የሚጠቁም ነው፡፡ የሚገርመው ነገር ደግሞ በኃያል ተቀናቃኝነት ቀና ማለት ጀማምሮ የነበረው የእነ ጀርመን አውሮፓ ከባለ ከዘራዋ አሜሪካ ጀርባ መሠለፋቸው ነው፡፡ ይብስ ከእነሱ ደግሞ፣ የእስካንዲኔቪያን አገሮች ገለልተኝነት ውልቅልቁ ወጥቶ የኔቶ አባልነት ደጅ ጠኝ ሲሆኑ ማየታችን ነገሮችን ተንትኖ መረዳት ከበደ ወይ የሚያሰኝ ነው፡፡ በሕዝብ ደረጃ፣ ከጌታ አገሮች እስከ ታዳጊ አገሮች ያለው የሕዝብ ምልዓት አፍዝ አደንግዝ የተደገመበት ይመስል ችቦ የለሽ/የነቃ ጩኸት የለሽ ሆኗል፡፡ በአጭሩ ዓለማችን ሕመሟ ከፍቷል፡፡ የተወሰኑ ኡጋንዳውያን ዓለም ልትጠፋ ነው ብለው ንብረታቸውን ሸጠው ወደ ኢትዮጵያ መጥተው የነበረበት አጋጣሚ ይህንኑ ድንግዝግዝ ያንፀባርቃል፡፡ ለመሆኑ ይህ ክስተት ኢትዮጵያ ምን ያህል የአፍሪካ ቅርስ እንደሆነች ያሳየ እንደነበር ኢትዮጵያውያን ገብቶን ይሆን!

መካከለኛው ምሥራቅ ውስጥ ምን እየሆነ ነው?

በምዕራብ በምትደገፈው ዩክሬይንና ሩሲያ መሀል ጦርነት ከተጀመረ ወዲህ ሳዑዲ ዓረቢያ የነዳጅ ምርት ከፍ እንድታደርግ በአሜሪካ ብትጠየቅ ጥያቄውን ችላ አለችው፡፡ ቸልታዋ፣ ለቆየች ወዳጇ አሜሪካ ከመታዘዝ ሳዑዲ ሸርተት ማለቷን የጠቆመ አንድ ምልክት ነበር፡፡ ዋል አደር ብሎ ደግሞ ኢኮኖሚያዊ ትርጉም ያለው ወዳጅነት ከቻይና ጋር ስትፈጥር ታየች፡፡ ይኼ ነገር በሁለት ጌቶች መሀል እየተወዛወዙ ጥቅምን የማሳለጥ ጉዳይ ይሆን ይሆን ሲባል፣ አካባቢው ውስጥ የታየው አዝማሚያ ለዚህ ዓይነት ጥያቄ መልስ ከመስጠትም አለፈ፡፡ በቻይና ድልድይነት ኢራንና ሳዑዲ ስለመቀራረባቸው ሰማን፡፡ ወደ እዚያው የየመን ጦርነት አክትሞ ሰላማዊ መፍትሔ የመፈለግ ንግግርና የቀጣናው ‹‹ኃያላን›› ከትንቅንቅ ወጥተው ዲፕሎማሲያዊ ግንኙነት ወደ መጀመር የማዘንበላቸው ወሬ ተከታተለ፡፡ እነዚህን ሁሉ ነገሮች አንድ ላይ ወስደን ካስተዋልናቸው፣ ነገሮች ለውጥ ያሳዩት ከዲፕሎማሲያዊ ብልጠትና ጥበብ ባለፉ ምክንያቶች እንደሆነ ይገባናል፡፡ የሱኒ ሺአ ገጽታዊ ልዩነቶችን አክርሮ መጣመድ፣ በሽብር መተነኳኮል፣ በቀጣናው ውስጥ የማያልቅ የሽርካ ጦርነት ከፍቶ መላፋት፣ የመሣሪያ መነገጃና የጦርነት ወጪ መከስከስ ሁሉ በሁለቱም በኩል የተሰለቸ ይመስላል፡፡ በሁለቱ አማሽነት የመን ሕዝብ ላይ የደረሰው ጉስቅልናና ውድቀት ለሁለቱም ኃፍረትና ፀፀት ይሆን እንደሆን እንጂ አንዳቸውም ላይ የአሸናፊነት ኩራት የማይፈጥር ነው፡፡ የጋራ ጥቅምን፣ ሉዓላዊ መከባበርንና በውስጥ ጉዳይ አለመግባባትን የዕርቃቸው መሠረት ለማድረግ ጊዜ አለመፍጀታቸውም ከእነዚህ ግንዛቤዎች ጋር ይስማማል፡፡ ከዚህም ባሻገር በሳዑዲ ኢራን መናጨትና መደማማት ተጠቃሚው ሌላ መሆኑም ሳይጤን አልቀረም፡፡ የፖለቲካ የቤት ሥራና ትዕዛዝ የሌለበት የቻይና ግንኙነት፣ የምዕራብ ጫና እንደታከታቸው እንደ ብዙ አገሮች ሁሉ፣ በሁለቱም በኩል እንደተወደደ ያስታውቃል፡፡

መካከለኛው ምሥራቅ ውስጥ የሚታየው አዲስ ዝንባሌ እንደተገመተው ከልምድ የመማር ውጤት ከሆነ ቀጣናው ውስጥ የሚፈጠረው መቻቻልና መግባባት ገና የሚቀጥል ዕድገት ሊኖረው ይችላል፡፡ ከዚህም ውስጥ አንዱ ሁነኛ ነገር፣ እምነት ነክ ውስን ልዩነትን የፖለቲካ መፋተጊያና መጠቃቂያ ማድረግን የማቋረጥ መፍትሔ እምነት ነክ ልዩነቶችን ተቀብሎና አክብሮ እስከ መኖር ሊሄድ መቻሉ ነው፡፡ እዚህ ላይ ጥሩ መግባባት ከታየ የቀጣናው ሰላም ዕድሜ ይኖረዋል፡፡ አሜሪካም ሳዑዲ ዓረቢያ መለስ ቀለስ እያለች በፀረ ‹አይሲስ› ምክክር በኩል ተሰሚነቷን ለመጠገንና ለማጥበቅ የምታደርገው ጥረት ብዙም አይፈይዳትም፡፡ ምክንያቱም የእምነት ገጽታዎችን ያከረረ ትንቅንቅን የማቃለል ፍላጎት በቀጣናው ውስጥ ከመጣ፣ ከማንም ይበልጥ ሙስሊም ማኅበረሰቦችንና አገሮችን እየጎዳ ያለው ‹‹እስላማዊ›› አሸባሪነት በጦርነትና ከምዕራብ ኃይሎች ጋር ሸርክና በመፍጠር የማይፈታ መሆኑም ልብ የመባል ከፍተኛ ዕድል ይኖረዋል፡፡ ይህ ልብታ ዕውን ከሆነም፣ የሽብር ዝንባሌዎችን በአተያይና በገንዘብ የማገዙ እንቅስቃሴ የመካከለኛው ምሥራቅ ዋና እንብርቱንና ዕትብቱን ያጣል፡፡ በዚህም ሳቢያ ‹‹እስላማዊ›› አሸባሪነት ላይ የሚደርሰው መኮማተር ቀላል አይሆንም፡፡ እንዲህ ያለ የአመለካከት ለውጥ መካከለኛው ምሥራቅ እስያ ውስጥ ከመጣ የመካከለኛው ምሥራቅ ዘመነ ህዳሴ/‹‹አብርሆት›› መጣ ሊያሰኝ ይችላል፡፡ ሆደ ሰፊነትና ብስለት የተገናኙበት ሰላምና ግስጋሴ ሊስፋፋ ይችላል፡፡ ወድመትንና ትርምስን የጠገቡት አፍጋኒስታን፣ ሶሪያ፣ ኢራቅና የመን ትርጉም ያለውና የማይቀለበስ የልማት ማንሰራራት ውስጥ የመግባት ብሩህ ተስፋ ይኖራቸዋል፡፡ በዚህ ውስጥ ምናልባት ምናልባት መላ የቸገረውና ከፍልስጥኤሞች ጥያቄ ጋር የተቆላለፈው የዓረብ- ኢራንና የእሥራኤል ቅራኔ መፍትሔ ያገኝ ይሆን? ውስብስቦሽ ያለበት ከባዱ ጥያቄና ፈተና ይህ ነው፡፡

ያም ሆነ ይህ ከሳዑዲ-ኢራን ዕርቅ ጋር ተያይዞ መካከለኛ ምሥራቅ ውስጥ የሚመጣ አዎንታዊ ሁኔታ ለአፍሪካ ቀንድና ለኢትዮጵያ በጎ ነው ወይስ ሥጋት? ነገሮችን እንደሚበጀን የማቃናቱ ዕድል በእጃችን ውስጥ ነው፡፡ የሃይማኖትና የፖለቲካ ሰላማችንን እያጎለበትን ትስስራዊና ሁለገብ ግስጋሴያችን ዙሪያችንን ካስደመመ፣ የመካከለኛ ምሥራቅ የምግብ ዋስትና ከዓባይ-ግብፅ ጋር የተጣበቀ እንዳልሆነ ከምሥራቅ አፍሪካ ጋር ሁሉ የተያያዘ መሆኑን በኢኮኖሚ ተራክቦ ማሳመን ከባድ አይደለም፡፡ በእስልምና ወገናዊነት የግብፅ ጭፍን ደጋፊ መሆንን ማክሸፍም የሚጠይቀው ሥራ ኢትዮጵያ ለሁለቱም ጥንታዊና ትልልቅ እምነቶች ቤት የመሆኗን ትክክለኛ ገጽታ በደንብ ማስተዋወቅና የሃይማኖት ሰላም መዲናና ምሳሌ መሆኗን ማሳየት ነው፡፡ ከእነዚህ ሁለት ነገሮች ጋር የዓባይ ውኃ አጠቃቀማችን የግርጌ አገሮችን የመጉዳት ግብ እንደሌለው በተግባራችን ካረጋገጥን ብዙ ነገሮች ቀና ይሆናሉ፡፡

ከአዘጋጁ፡- ጽሑፉ የጸሐፊውን አመለካከት ብቻ የሚያንፀባርቅ መሆኑን እንገልጻለን፡፡