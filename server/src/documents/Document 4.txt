እንደኔ ከሆናችሁ ሌሊት እንደ መንቃት የሚያናድደኝ ነገር የለም። ከተኛሁኝ ድብን ብዬ ሲነጋ መንቃት እንጂ፤ ሌሊት መባነን ደስ አይለኝም። ድንገት ከባነንኩኝና እንቅልፍ መልሶ ካልወሰደኝ እጨነቃለሁ።
እርግጠኛ ነኝ እንዲህ የሚሰማኝ እኔ ብቻ አይደለሁም። ሁላችንም ድንገት በሌሊት ከባንን ወዲያው ተመልሰን ለመተኛት እንታገላለን። 
በተለይ ከመንጋቱ ትንሽ ቀደም ብሎ የሆነ ነገር ካባነነን፤ ተመስን እንድንተኛ የሚጎተውተን ስሜት እጅግ ከባድ ነው።
ይህንን ያነሳሁበት ምክንያት ስለ እንቅልፍ ወዳድነቴ ለማስረዳት አይደለም። ለመጻፍ ያነሳሳኝ ሃሳብ ጨርሶ ከእንቅልፍ ጋር ግንኙነት የለውም። 
የፐርሺያውን ገጣሚ “ወደ መኝታህ አትመለስ” የሚለውን አባባል መዋስ ስልፈለግኩኝ እንጂ።

“የንጋቱ ነፋስ የሚነግርህ ሚስጥር አለና ተመስህ አትተኛ፤

የምትፈልገውን  ሳትጠይቅ ተመልስህ አትተኛ”

ተመልሰን እንድንተኛ የሚጎተጉተን ስሜት፤ የንጋቱ ነፋስ ይዞልን የመጣውን ሚስጥር እንዳንሰማ ይከለክለናል። 
መባነን ደስ የማይል ስሜት ነው፤ በትዕግስት ካላለፍነው የመባነን ስሜት ይረብሻል። 
ሰው ድብን ብሎ ከተኛበት ሲባንን የድብርት፤ የመደናገር፤ የመቅበዝበዝ፤ ነገሮችን ጥርት ባለ መልኩ ያለማየት ስሜቶች ይንጸባረቁበታል።

