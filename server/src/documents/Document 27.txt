እንቁላሎቿን ሆዷ ውስጥ የምትታቀፈው የአውስትራሊያ የእንቁራሪት ዝርያ (ጋስትሪክ ብሩዲንግ ፍሮግ) ያልተለመደ ዓይነት የመራቢያ ሥርዓት አላት፤ የዚህች እንቁራሪት ዝርያ ከ2002 ጀምሮ እንደጠፋ ይታሰባል የሚለው ጄደብሊው ዶት ኦርግ ድረ ገጽ ነው። እንስቷ እንቁራሪት በወንዴው ዘር የዳበሩትን እንቁላሎቿን ከዋጠቻቸው በኋላ ለስድስት ሳምንት ያህል ሆዷ ውስጥ ታቅፋ በማቆየት እንዲቀፈቀፉ ታደርጋለች። እንቁላሎቹ ሲፈለፈሉ እድገታቸውን የጨረሱት እንቁራሪቶች በአፏ በኩል ይወጣሉ።

እንደ ድረ ገጹ ዘገባ፣ እናቲቱ እንቁራሪት እንቁላሎቹ ጨጓራዋ ውስጥ እንዳይፈጩ ለመከላከል መብላት የምታቆም ከመሆኑም ሌላ ጨጓራዋ አሲድ ማመንጨቱን ያቆማል። አሲድ እንዳይመነጭ የሚያደርገው እንቁላሎቹና ትናንሾቹ እንቁራሪቶች የሚያመነጩት ኬሚካል መሆን አለበት።

እናቲቱ ሁለት ደርዘን የሚያህሉ እንቁላሎችን ሆዷ ውስጥ ትታቀፋለች። ልጆቿ ለመወለድ በሚደርሱበት ጊዜ የጠቅላላ ክብደቷን 40 በመቶ ያህል ይሆናሉ። ይህም ከማርገዟ በፊት 68 ኪሎ ግራም ትመዝን የነበረች አንዲት ሴት እያንዳንዳቸው 1.8 ኪሎ ግራም የሚመዝኑ 24 ልጆች የተሸከመች ያህል ይሆናል ማለት ነው! እንቁራሪቶቹ እያደጉ ሲሄዱ የእናቲቱ ሆድ በጣም ስለሚለጠጥና ሳምባዎቿን ስለሚጫኗት በቆዳዋ በኩል ለመተንፈስ ትገደዳለች።

ትናንሾቹ እንቁራሪቶች ለመወለድ ሲደርሱ በቀናት ጊዜ ውስጥ በአፏ በኩል ይወጣሉ። እናቲቱ አደገኛ ሁኔታ ላይ እንዳለች ከተሰማት ግን ትተፋቸዋለች። ተመራማሪዎች አንዲት እናት እንቁራሪት ስድስት ልጆቿን 1 ሜትር ያህል እያስፈነጠረች ስትተፋቸው የተመለከቱበት ጊዜ አለ።
ኮሞዶ ድራጐን የእንሽላሊት ዝርያ ነው፡፡ ከእንሽላሊት ዝርያዎች በትልቅነቱ የሚታወቀው ኮሞዶ፣ በማዕከላዊ ኢንዶኔዥያ ኮሞዶ ደሴት ላይ በብዛት ይኖራል፡፡ አንዱ ኮሞዶ ድራጐን እስከ 70 ኪሎ ግራም የሚመዝን ሲሆን፣ ርዝመቱም ከሁለት እስክ ሦስት ሜትር ይደርሳል፡፡ መጋዝ የመሰሉ 60 ጥርሶች አሉት፡፡ ጥርሶቹ በተደጋጋሚ እየወለቁ የሚበቅሉም ናቸው፡፡ የጥርሶቹ ርዝመት እስከ 2.5 ሴንቲ ሜትር ያድጋል፡፡ ኮሞዶዎች ረዥምና ቢጫ ምላስ ያላቸው ሲሆን፣ በምላሳቸው ምግብን ማጣጣም ብቻም ሳይሆን ማሽተትም ይችላሉ፡፡ በዓይናቸው ደግሞ እስከ 300 ሜትር ድረስ ማየት የሚችሉ ሲሆን፣ ቀለማትን የመለየት አቅምም አላቸው፡፡ የኮሞዶ አፍንጫ በቅጡ ማሽተት የሚችልም አይደለም፡፡
ምስጦች ድምፅ አልባ አጥፊዎች በመባል ይታወቃሉ፡፡ ይህ ስም የተሰጣቸው ዛፎችን፣ የዛፍ ስሮችንና ተክሎችን እንዲሁም የእንጨት ውጤቶችን ከላይ ሳይሆን ከሥር ገብተው ውስጡን ቦጥቡጠው ስለሚበሉና ቅርፊት ብቻ ስለሚያስቀሩ ነው፡፡ ምስጦች ለ24 ሰዓት ሳያቋርጡ የሚመገቡ ሲሆን፣ የተመቻቸ ስፍራ ካገኙ እዚያው መጠለያቸውን ሠርተው ይሰፍራሉ፡፡

ወደ 3,000 የሚጠጉ የምስጥ ዝርያዎች ሲኖሩ፣ በዓመት አምስት ቢሊዮን ዶላር የሚገመት ተክልና የእንጨት ውጤቶችን ያወድማሉ፡፡ ቅርፃቸው ሞላላ ሲሆን፣ ስድስት እግሮችና ጥንድ ክንፍም አላቸው፡፡ በጋራ መኖርና እርጥብ እንጨት መመገብ ይወዳሉ፡፡

ምስጦች አጥፊዎች ቢሆኑም፣ ዛፍ ዕድሜው ደርሶ በየጫካው ሲገነደስ ስለሚመገቡት፣ ደን በማፅዳትም ይታወቃሉ፡፡ ቡናማ ቀለም አላቸው፡፡ ንግስቲቷ እስከ 50 ዓመት ልትኖር እንደምትችል የፔስት ወርልድ ፎር ኪድስ ድረገጽ ያሳያል፡፡
ቺምፓንዚ በጥንት ግሪኮች “የደን ንጉሥ” በመባል ይታወቃል፡፡  ቺምፓንዚ በመካከለኛው አፍሪካ ሰፊ ሥርጭት ያለው፣ በምዕራብ በኩል ከሴኔጋል አንስቶ እስከ ታንዛንያ የሚገኝ እንስሳ ነው፡፡ ቺምፓንዚዎች በተለያዩ ሥፍራዎች፣ ማለት ከዝናብ ደኖች ጀምሮ እስከ ገሶ ድረስ ይገኛሉ፡፡ የወንዶቹ ክብደት ከ42.7 ኪሎ ግራም እስከ 59.7 ኪሎ ግራም ሲሆን፣ የሴቶቹ ደግሞ ከ33.7 እስከ 45.8 ኪሎ ግራም ይሆናል፡፡ ፀጉራቸው ባጠቃላይ ጥቁር ነው፡፡ ቆዳቸው ከጥቁር እስከ ቢጫ ሊሆን ይችላል፡፡ ሕፃናቱ ፊታቸው ቀይ ነው፡፡ እያደጉ ሲሄዱ ቡራቡሬ ሆኖ ይጠቁራል፡፡ ዓይናቸው ጥቁር ቡኒ ሆኖ፣ ብሌኑ ቢጫማ ቡኒ ነው፡፡ ሴቶቹ በግንኙነት ቀናት ብልታቸው ያብጥና ቀይ ይሆናል፡፡ የቺምፓንዚ ሳይንሳዊ ስሙ ፓን (Pan)፣ የጥንታዊ ግሪኮች የደን ንጉሥ ስም ነው፡፡
ሚዳቋዎች Common duiker sylvicapra grimmia  በብዙ የአገራችን ክፍሎች ይገኛሉ፡፡ መጠናቸው ከሥፍራ ሥፍራ ቢለያይም፣ ሴቶቹ ከወንዶቹ ይልቅ ተለቅ ይላሉ፡፡ የወንዶቹ ከፍታ በአማካይ 50 ሴ.ሜ ደገማ ይሆናል፡፡ የሴቶቹ አማካይ ቁመት ከወንዶቹ በለጥ ይላል፡፡ ክብደታቸውም ከአንድ ኪሎ ግራም ይበልጣል፡፡ ቀንድ ያላቸው ወንዶቹ ብቻ ናቸው፡፡ ቀንዳቸው ከ 7 ሴ.ሜ እስከ 18 ሴ.ሚ ርዝመት አለው፡፡ የፀጉራቸው ቀለም ቡናማ ግራጫ ነው፡፡ የፊት እግሮቻቸው ፊት ለፊት ቡናማ ቀለም አላቸው፡፡ ደረትና ሆዳቸው ነጭ ነው፡፡ ወጠጤዎቹ ጠቆር ይላሉ፡፡

ሚዳቋ የምትገኘው ረጠብ ባለ ገሶ፣ የምትደበቅበት ያህል ቅጠላ ቅጠልና ቁጥቋጦ ባለበት፣ እናም ሰዎች በሰፈሩበት አካባቢ ነው፡፡ በተረፈ፣ ከዝናብ ደኖችና ከበረሃዎች በስተቀር፣ አፍሪቃ ውስጥ የማትገኝበት የለም፡፡

ሚዳቋዎች የተሳካላቸው እንስሶች ናቸው ማለት ይቻላል፡፡ ለዚህም ምክንያቱ በማናቸውም ሥፍራ መኖር መቻላቸውና ብዙ የተለያዩ ዕፅዋትን መብላታቸው ነው፡፡ ለመደበቂያ የሚሆን የዕፅዋት ሽፋን ባለበት በማንኛውም ሥፍራ ይኖራሉ፡፡ በየመንደሩ ጥግ ይገኛሉ፡፡ ሰው የተከለውን ማንኛውንም ነገር ይበላሉ፡፡ ለጋ ቅጠላ ቅጠል እስካገኙ ድረስ ውኃ አይጠጡም፡፡ በኢትዮጵያ ተራሮች የሚገኙት ሚዳቋዎች የሚበሉት ሃመልማል ነው፡፡ በተጨማሪ የቁጥቋጦውን፣ የችፍርጉን ቅጠላ ቅጠል ይበላሉ፡፡ በጥቂቱም ቢሆን ጨሌ ሣርም ይበላሉ፡፡ ከሞቱ በኋላ ጨጓራቸው ውስጥ የሚገኙ እንግዳ ነገሮች፣ ሙጫ፣ ቅርፊት፣ ሦስት አፅቄዎች፣ አባ ጨጓሬና ጉንዳን የመሳሰሉትን፣ አሻንጉሊት፣ አይጦችና ወፎችን ያጠቃልላሉ፡፡

ማኅበራዊ አደረጃጀታቸው ክልልተኛና አንድ ወንድና አንድ ሴት ሆነው የሚኖሩበት ነው፡፡ በሚዳቋዎች ላይ የተደረጉ ጥናቶች በቂ አይደሉም፡፡ ምናልባት እንደየ አካባቢው ጥንድ የሆኑት ወንድና ሴት ብዛት ሳይለያይ አይቀርም፡፡ የዓይን እማኞች እንደሚሉት የሴቶቹና የወንዶቹ ክልል ስፋት ተመጣጣኝ ነው፡፡ የተለያዩ ፆታዎች፣ አንዳንዴ ክልላቸው ይደራረባል፡፡ የአንዱ ወንድ ክልል ከ 2 ሴቶች ሊደራረብ ይችላል፡፡ እናም ከሁለቱ አንደኛዋ ክልሉ ስትመጣ ያገኛታል፡፡ ስለዚህም ሚዳቋ ጋ አለ የሚባለው የአንድ ወንድና አንድ ሴት ትስስር ትክክል ላይሆን ይችላል፡፡

ሚዳቋዎች የሌትም የቀንም እንስሶች ናቸው፡፡ አደን በሚበዛበት አካባቢ ከሞላ ጎደል ሌሊት ብቻ ይንቀሳቀሳሉ፡፡ ሴቶቹ ዝቅ ያለ፣ በቂ የሚደብቃቸው የዕፅዋት ከለላ ያለው ሥፍራ ለማረፍ፣ ለመተኛትና ለማመንዢክ ሲመርጡ፣ ወንዶቹ ደግሞ ገላጣና ከፍ ያሉ ሥፍራዎችን፣ ለምሳሌ፣ ኩይሳን የመሰለ ይመርጣሉ፡፡ በምሽት እስከ ሁለት ሰዓት፣ ኪዚያም ከሌሊቱ አስር ሰዓት ጀምሮ ሲመገቡና ሲንቀሳቀሱ፣ በቀን ደግሞ ተግባሮቻቸውን የሚያቀላጠፉት በጣም በጠዋትና፣ ከሰዓት በኋላም ምሽቱ ሲጠጋ ነው፡፡ በሞቃት ሰዓት፣ ጥላ ይፈልጋሉ፡፡

ክልልተኛው ወንድ፣ ድንበሩ የሚጥስ ወንድ ሲመጣበት፣ አዘናግቶ ያጠቃል፡፡ በኃይል ሊያባርረውና ሊወጋውም ይችላል፡፡ መሸሽ ያልቻል ወንድ፣ በመንጋለል መሸነፍን ያረጋግጣል፡፡

ሚዳቋዎች የተወሰነ የመራቢያ ወቅት የላቸውም፡፡ በማንኛውም ወራት ሊያረግዙና ሊወልዱ ይችላሉ፡፡ የሚዳቋ የርግዝና ጊዜ ርዝመት በደንብ ላለመጠናታቸው ምስክር ነው፡፡ 3 ወር፣ 5 ወር፣ እና 7 ወር የሚሉ አሉ፡፡ ሚዳቋዎች ከመውለዳቸው ቀደም ብለው ስለሚሸሸጉ፣ ሲወልዱ መመልከት ከባድ ነው፡፡ ሆኖም በቁጥጥር ስር ያሉ ሚዳቋዎች አወላለድ ይታወቃል፡፡

ግልገሏ በተወለደች በ15 ደቂቃ እናቷ በመላስ ካፀዳቻት በኋላ ራሷን ቀና ታደርጋለች፡፡ በ35 ደቂቃ ትቆማለች፡፡ በ50 ደቂቃ መራመድ ትጀምራለች፡፡ 80 ደቂቃ ሲሞላት የእናቷን ጡት ብታገኝም አትጠባም፡፡ የሚዳቋ ግልገሎች በ24 ሰዓቶች ውስጥ መሮጥ ይጀምራሉ፡፡ 3 ቀን ከሞላቸው ለመያዝ ያስቸግራሉ፡፡ ይህም ሆኖ ግን ለጥቂት ሳምንታት ተደብቀው ይተኛሉ፡፡ እናቶቻቸው በ24 ሰዓት ሁለት ወይም ሦስት ጊዜ አግኝተው ያጠቧቸዋል፡፡

ሚዳቋዎች 6 ወር ሲሞላቸው በመጠን ወላጆቻቸውን ያህላሉ፡፡ አንዳንድ ሴቶች ደግሞ በአንድ ዓመታቸው ይወልዳሉ፡፡