ከጎፋ ገብርኤል ወደ ሜክሲኮ ልንጓዝ ነው። ከፊሉ በተንቧቸንበት ጎዳና ላይ ሲሮጥ፣ ከፊሉ ጉልበት ሳይከዳው ኑሮ ከብልኃቱ አልገናኝ ብሎት በጉብዝናው ወራት እያዘገመ ይጓዛል። ሩቅ ማሰብ፣ ነገን ማብሰልሰል፣ የዛሬን ሰላምና እርጋታ ያውካል። መንገድ ነውና ሰው መሆን በዘመናት ሒደት ሊፈታ ያልቻለ ታላቅ ሚስጥር ነውና ሕፃን አዋቂው ‘የዛሬ መንገዴ የት ያደርሰኝ ይሆን?’ ብሎ ሲርበተበት ገጹ ላይ ይነበባል። በመኖር ብዙ ያስተዋሉ፣ ያሳለፉ፣ ክፉና ደግ ዕይታቸውን የለጠጠው አዛውንቶችና ጎልማሶች ጭንቀትና ሐሳብ የሚያጠወልጋቸውን ወጣቶች እያዩ ትናንትናቸው ውስጥ የተልከሰከሱ ሀቆችን በመገረም እያሰሉ ወዲያ ወዲህ ይላሉ። ያለፉበትን ጎዳና ሌላ ትውልድ፣ ሌላ አዲስ ፍጥረት በገዛ ራሱ ተሞክሮ እየዳሰሰ ሲያጣጥመው ሲያዩ የሕይወት እንቆቅልሽ በዕድሜ ብዛት ጭምር የማይፈታ መሆኑን የሚገነዘቡ ይመስላሉ። መጪ ሂያጁን፣ መተላለፊያ ሰርጡን ሳይቀር ላጠና የሚመዘው ዕውቀት አያጣም። ከሚስተዋለው ትዕይንት በስተጀርባ የሚዘውረን ኃይል ሊሰጠን ያልሳሳው ነገር ቢኖር በትዝብት የሚሰባሰብ የመረጃ ዕውቀት ሳይሆን አይቀርም። ጎዳናው በተመላላሹ የሐሳብ መጉላላት ተደበላልቋል። ይህ የሰው ልጅ መባዘን መስከኛው መቼ ይሆን? መልሱ የማይገደውን መጠየቅ ይቻላል!

‹‹ምንድነው? ቶሎ ቶሎ ግቡ እንጂ የቡፌ ሠልፍ አስመሰላችሁት እኮ… ሰዓት የለንም…›› ሾፌራችን ይንጨረጨራል። ‹‹ስንቸኩል ስድብ፣ ስንሰክን ተረብ፣ ምን እንሁን እሺ…›› አንዲት መለሎ ለወዳጇ ሾፌሩን ታማለታለች። ሁላችንም እንድንሰማት ድምጿን ታጎላለች። ‹‹ኧረ ቀስ በይ እባክሽ አንቺ ሴት። ዓይን ውስጥ መግባት ስትወጂ?›› ትላለች ወዳጅዋ ተሳቃ። ‹‹አይ አንቺ ይኼ ሁሉ ሰው ዓይን ስላለው ብቻ የሚያይ ይመስልሻል? እንደዚያማ ቢሆን ምነው በአደባባይ ቀማኛውና ጉቦኛው ሲበዛ የሚጮህ ሰው የጠፋ?›› ትላትና ጥርሷን ትነክሳለች። ‹‹ቢሆንም ዝምታን የመሰለ ነገር የለም። እግዜር ከሚሰጠን ይልቅ ዝምታ የሚሰጠን ዕድሜ ነው ተሽሎ የተገኘው…›› ወዳጇ ትመልሳለች። ‹‹እኮ ዝምታ? ምነው ለእኔ ነፈገኝ ታዲያ? እ? አንድም ሲያደኸየኝና ሲያመኝ ኖረ። ባል ተብዬ ከቀን ቀን ይሻለዋል እያልኩ ዝም ብዬ ብኖር ይኼው በላዬ ላይ ቤቴን በዕዳ አሸጠው። ይኼን ያህል ዘመን ተለጉሜ ዛሬ መሳቂያ ሆንኩ። ተይኝ እስኪ ሰው ዕድሜ ልኩን ሰው ሳይሆን ይኖራል?›› አለቻትና ወዲያው መሀል መቀመጫ ላይ ገብተው አጠገብ ለአጠገብ ተቀመጡ። የዋህ ልቦች!

‹‹ጉድ ነው ዘንድሮ አሁን ይህቺ ሴት አዕምሮዋ ጤነኛ ነው ትላለህ? በቁሙ የሚሞተውና በጤናው የሚያብደው እኮ በዛ…›› ብሎ ደግሞ መጽሐፍ የያዘ ወጣት ዞሮ ያናግረኛል። ወዲያ ወያላው ‹‹ተንቀራፈፋችሁ…›› እያለ ሾፌሩን ተከትሎ ይወርድብናል። ‹‹ደርሰው የጊዜ ጠበቃ ሲመስሉ እውነት አይመስልም? አስመሳይ ሁላ…›› ይላል የጋቢናውን በር የሚከፍት ጎልማሳ። ‹‹መተው ነው እንጂ በስንቱ ተቃጥለን እንችለዋለን? የፖለቲከኛውን፣ የአገልግሎት ሰጪውን፣ የአላፊ አግዳሚውን የታይታ አመል ከቆጠርንማ ማበዳችን ነው…›› ስትል ደግሞ ጎልማሳውን አስቀድማ ጋቢና የምትንጠላጠል ወይዘሮ ትናገራለች። ያም ያም የመሰለውን እየተናገረ ይሳፈራል። በተለያየ ዕቅድና ጉዳይ አንድ አቅጣጫ ያገናኘን መንገደኞች፣ ባገኘናት ዕድል ሁሉ ለመተንፈስ እንሽቀዳደማለን። የእሽቅድምድም ዓለም!

ጉዟችን ተጀምሯል። ከሾፌሩ ጀርባ አሁንም አሁንም ከንፈሩን የሚነክስ ጎልማሳና ሻሽ ያሰረች የቤት እመቤት ተሰይመዋል። ሦስተኛው መቀመጫ ላይ ከተሠለፉ ጀምረው ስልካቸው ላይ የተተከሉ ወጣቶች ተቀምጠዋል። መጨረሻ ወንበር እኔን ጨምሮ መጽሐፍ ይዞ የነበረው ወጣት ንባቡን ተያይዞታል፡፡ ከሴት ልጃቸው ጋር ጣራው እስኪበሳ የሚስቁ ተጫዋች አዛውንት በስተቀኝ ተቀምጠው መንገዱ ሲወዘውዘን እየተወዘወዝን፣ ሲያነጥረን እየነጠርን እንጓዛለን። ወያላው፣ ‹‹ሒሳብ ወጣ… ወጣ… በቅድሚያ ግን በዶላርና በዩሮ የማንቀበል መሆናችንን እናስታውቃለን…›› ይላል። ‹‹ፈርሞ መሄድስ ይቻላል?›› ትለዋለች ቤቴ በዕዳ ተሸጠ ብላ ነገር ዓለሙን ንቃ በነፃነት ያሻትን የምትናገረው ሴት። ‹‹መፈረምና ማፅደቅ የአፍሪካ መሪዎች ተግባር እንጂ፣ መቼም ቢሆን የሒሳብ አሰባሰባችን ሥልት ሆኖ አያውቅም። አሁን ግን ዲጂታል ነው እየተባልን ነው…›› ይላል ወያላው እየሳቀ። ‹‹ሥልጣን ቢኖረኝ ኖሮ አንተን ነበር አፍሪካ ኅብረት አዳራሽ ንግግር እንድታደርግ የምጋብዝህ…›› ስትለው ወያላው እየሳቀ አንገቱን ያቀረቅራል። ማፈሩ ነው!

ጉዟችን እንደቀጠለ ነው። አብዛኞቹ ተሳፋሪዎች ስለኑሮ ውድነት ወግ ይዘዋል። ‹‹የእኛ ነገር የራሷ እያረረባት የሰው ታማስላለች ሆነ እኮ። ደመወዛችንን አብቃቅተን መኖር የማንችልበት ደረጃ ላይ ደርሰን አንዴ ቴሌ ብር፣ ሌላ ጊዜ ሲቢኢ ብር፣ ከዚያ ደግሞ የእንቶኔ አፕሊኬሽን ምናምን እያሉ በሌለ ገንዘብ መከራ ያሳዩናል…›› ጋቢና የተሰየመችው ወይዘሮ አስገመገመች። ‹‹እንዴ እንዴት ነው ነገሩ? ይህ ሁሉ ሸክማችንስ ቢሆን የማን ዕዳ መሰለሽ?›› ብሎ ከሾፌሩ ጀርባ የተቀመጠው ጎልማሳ መለሰላት። ‹‹ወይ ዕዳ ከሜዳ አለ ያገሬ ሰው። እስኪ ስለዕዳ አታውሩ እባካችሁ ራሴን ያመኛል…›› ስትል ነገር ዓለሙ የተሳከረባት መሀል መቀመጫ የተቀመጠች ሴት ጣልቃ ትገባለች። አዛውንቱ፣ ‹‹አቤት የዘንድሮ ነገር ታይቶም ተሰምቶም የማይታወቅ መዓት ነው እኮ ይዘው የሚመጡብን…›› ብለው ሳይጨርሱ ሞባይላቸው ላይ እንዳቀረቀሩ ወጣቶቹ፣ ‹‹ወራጅ!›› ብለው ታክሲዋን አስቆሟት። መኖራቸው ሳይታወቅ ወርደው ሄዱ!

ወጣቶቹ ወርደው ከተለዩን በኋላ፣ ‹‹እኔ የምፈራው ትንሽ ቆይተን በፌስቡክና በቲክቶክ ወራጅ እንዳንል ነው…›› ብሎ ጎልማሳው ጀመረ። ‹‹ቴክኖሎጂ በላይ በላይ፣ ሰው ከራሱ እንዳይተያይ ያለችው ዘፋኙዋ ምን ዓይታ ይመስልሃል?›› ሲል ከጋቢና ይመልስለታል። ‹‹በግንባር መግባባት ያቃተን እስኪ አሁን በቲክቶክ ማኅበር ተባብረን እንዘልቃለን ትላለህ?›› የሚለኝ ደግሞ አጠገቤ የተቀመጠው ወጣት ነው። ይኼን ሲል አዛውንቱ ሰምተው ኖሮ፣ ‹‹ተወኝ እስኪ እንዲያው ጨዋታችን ሁሉ ውኃ ቅዳ ውኃ መልስ፣ ተውማ አታናግረኝ ጊዜው ከፍቷል…›› ብለው እጃቸውን አፋቸው ላይ ይጭናሉ። ልጃቸው ይኼን ጊዜ፣ ‹‹አባዬ በቀልድ ችሎታህ አንተም እኮ የቲክቶክ አካውንት ከፍተህ ሽቀላ የምትጀምር ይመስለኛል…›› አለቻቸው። አዛውንቱ ከመመለስ ይልቅ ዓይን ዓይኗን እያዩ ፈገግ አሉ። እኛም የቆጡን ልናወርድ የብብታችንን የምንጥለውን እያሰብን ሳቅን። ሌላ ምን ይባላል!

ወደ መዳረሻችን ተቃርበናል። ጥቂት ቀደም ብሎ ሦስተኛው ረድፍ ላይ ማውራት የማይቦዝኑ ወጣቶችን ወያላው ተክቷል። የቀደምነው ተሰለቻችተን ነው መሰል ዝምታችን ያስፈራል። ሁለቱ በስሜት የሚጫወቱትን እናዳምጣለን። ‹‹እኔ እኮ የሰላምና የዴሞክራሲ ትሩፋት እየተባለ ቢነገረንም አሁንም በየቦታው ግጭቶች አሉ፡፡ ሰላም ቢሆን እኮ አገራችንን እየዞርን በመጎብኘት ደስታ እናገኝ ነበር። በምግብ ዋስትና ራሳችንን ችለናል በተባለ ማግሥት፣ እርስ በርስ የተገዳደልንበት የጦርነት ቪዲዮ በፈረንጅ ቴሌቪዥን ጣቢያዎች ሲደጋገም ይሰነብታል።  ጭራሽ የሰጠናችሁን ዕርዳታ ዘርፋችሁ ሸጣችሁ በላችሁ ተብለን እንወገዛለን፡፡ ከሩሲያና ከቻይና ጋር ወዳጅ ስንሆን አሜሪካና አጋሮቿ ያኮርፋሉ፡፡ አሜሪካና ሸሪኮቿ ጉያ ውስጥ ስንገባ የምሥራቆቹ ይቆጣሉ…›› እያለ ወጣቱ ባለመጽሐፍ በቁጭት ሲናገር ሰማነው፡፡ አሁንስ ይመራል!

‹‹በጠቅላላው አፍሪካ ስንባል ዲፕሎማሲያችን ብቻ መሰለህ ዋጋ ያጣው? እኛም ነን እኮ…›› ይላል ጥግ ያለው መልሶ። ‹‹ኧረ ተረጋጉ መብራት እንዳትጥሱ…›› ሲሉ ደግሞ አዛውንቱ አንድ ፀዳ ያለ ጎልማሳ፣ ‹‹ሰው ተገኘ እያለ ይኼን የተወጋ መጠጥ ይልፍ ይልፍና ማታ በሞቅታ የጀመረውን ፈንጂ መርገጥ ቀንም ይቀጥለዋል። እንዲያው ምን ይሻላል?›› ይላል። ወዲያው ታክሲያችን ጥጓን ያዘችና ቆመች። ወያላው ‹‹መጨረሻ›› ብሎ በሩን በረገደው። ተራችንን እየጠበቅን ሁላችንም እስክንወርድ አላስችል ያለው ወያላ፣ ‹‹ዛሬ ሰው ምን ሆኗል? ሥራ ያለን ሰዎች እኮ ነን አፍጥኑት እንጂ…›› ብሎ ሲያበቃ፣ ‹‹እዚህና እዚያ ተፍ ተፍ ብለን ባኖርናችሁ ደግሞ ትጀነኑብናላችሁ?›› አለን በግልምጫ። ይኼኔ ያቺ ሰማይ የተደፋባት የምትመስለው ሴት አንገቱን አንቃ፣ ‹‹ችሮታ ሌላ… ግዴታ ሌላ…›› ብላ ጮኸችበት። ለመገላገል ጊዜ የነበረው መሀል ገብቶ ወያላውን አስጣለው። ሌሎቻችን በዝምታ ወደ ቀጣይ ጉዟችን ተበታተንን። ዝምታ መልካም ነው!  መልካም ጉዞ!