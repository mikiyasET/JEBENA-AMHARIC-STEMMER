በኩር ኢትዮጵያዊ ፊልም ሠሪና ዳይሬክተር ኃይሌ ገሪማ አዲስ ላዘጋጀው፣ የእሳት እራት ፊልሙ ላይ መሳተፍ ለሚፈልጉ ጥሪ አቅርቧል፡፡

በኢትዮጵያና ኢትዮጵያውያን ሕይወት ዙሪያ የሚያጠነጥነው ፊልሙ፣ ለቀረጻ በዝግጅት ላይ እንደሚገኝ ሳንኮፋ በተሰኘው የማኅበራዊ ትስስር ገጹ ተገልጿል፡፡

በፊልሙ ላይ ለመሳተፍ ለሚፈልጉ የአማርኛ ቋንቋ ተናጋሪዎች፣ ምስላቸውንና ስለራሳቸው ከሚገልጽ አጭር ጽሑፍ ጋር በኢሜይል አድራሻ YesatEratCasting@gmail.com እንዲልኩ ተጋብዘዋል፡፡

ገናናው ኢትዮጵያዊ ፊልም ሠሪና ዳይሬክተር፣ ጸሐፊና ፕሮፌሰር፣ ታሪክ ነጋሪ ኃይሌ ገሪማ፣ ከሠራቸው  ፊልሞች  መካከል  ዓድዋ፣ ጤዛ፣  ቡሽ ማማ፣ ምርት ሦስት ሺሕ ዓመት፣ ሳንኮፋ ይገኙባቸዋል፡፡

ኃይሌ ገሪማ የአፍሪካን ሥነቃልና ሌሎች የሥነጥበብ ዓይነቶችን ወደ ሲኒማ ቋንቋ በመለወጥ፣ ለአምስት ምዕት ዓመታት ፊልም በሠራቸው የፓን አፍሪካን ፊልሞቹ፣ ‹‹የእምቢባይነት ተምሳሌት በመሆን፣ አፍሪካን ዝቅ የሚያደርጉ የተሳሳቱ አፍሪካውያንን ዝቅ የሚያደርጉ የድኅረ ቅኝ ግዛት አስተሳሰቦችን ተቃውሞአል፤›› የሚለው፣ በባህር ማዶ <Stories from the Fireplace Theological Meditations on Haile Gerima`s Cinema> (የእሳት ዳር ተረኮች/ታሪኮች  ሥነመለኮታዊ ማሰላሰሎች በኃይሌ ገሪማ ፊልሞች ላይ) በሚል ርዕስ የምርምር ሥራውን የሠራው፣ በሴንት ሉዊስ ኮንኮርዲያ ዩኒቨርሲቲ የሦስተኛ ዲግሪ ተማሪና በጥበብ የጽሞና እና ምርምር ማዕከል  ተመራማሪ ተክለ ጻድቅ በላቸው ነው፡፡

በአቶ ተክለ ጻድቅ አገላለጽ፣  ኃይሌ ገሪማ የድኅረ ቅኝ ግዛት አስተሳሰቦችን ሲቃወም፣ በምላሹም ካሜራን እንደመሣሪያ ታዋቂው እንደ ሆሊውድ መሰል ሲኒማ የፈጠረውን መገለልን ከራስ ጋር ባይተዋርነትን ለመቃወም አውሎታል። በምትኩም በተንቀሳቃሽ ምስል የከበረ አፍሪካዊ ምስልን በማቆም ሲኒማን ከቅኝ ግዛት ነጻ የማውጣት (ዲኮሎናይዜሽን) እና አዕምሮን ከተገዥነት ነጻ የማውጣት ትግል እያካሄድ ይገኛል።

የፕሮፌሰር ኃይሌ የትዝታ ወይም የትውስታ ፊልሞቹም የትውልደና የዘረ አፍሪካን ታሪኮች በትጋት ዘግቧል የሚለው ተክለ ጻድቅ፣ ኃይሌ ከታላላቆቹ የአፍሪካ ፊልም ሠሪዎች ማለትም ከአፍሪካ የፊልም አባት ከኦስማን ሴምቤንና ከሜድ ሆንዶ የሚመደብ መሆኑ፣ ተጨማሪ በይነዲሲፒሊናዊ  (ፈርጀ ብዙ) ጥናት እንደሚያሻው ያመላክታል።

‹‹የኃይሌ ትሪያንጉላር ወይም ሦስትዮሽ ሲኒማ እንዲሁም ኢፍጹማዊ ሲኒማ የሚሉት ፍልስፍናዎቹና ሞዴሎቹ መነሻቸው ከአገር በቀል እሴቶችና የባህል ምርቶች ለምሳሌ ከቅዱሳት ሥዕላትና የእሳት ዳር ወጎች የሚመነጩ ናቸው። ሥራዎቹ የራስን ማንነት ስለማጽናት፤ ልዩነቶችን አለመፍራት ልክ እንደኡቡንቱ ዓይነት ሰውኛ መስተጋብርንም ስለማስረጽ ያስረዳሉ፤›› ሲልም ያክላል፡፡

በአፍሪካውያን እና በአፍሪካ አሜሪካውያን ላይ ትኩረት ካደረጉት ከፕሮፌሰር ኃይሌ ፊልሞች ሰባቱ በተለያዩ የዓለም አቀፍ የፊልም ፌስቲቫሎች ላይ ተሸላሚ መሆናቸው ይታወቃል፡፡