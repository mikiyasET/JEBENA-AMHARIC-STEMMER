በኢትዮጵያ በኢንቨስትመንት ቅሬታዎችና አለመግባባቶች ሳቢያ፣ የሚቀርቡ ክሶች ቁጥር እያሻቀበ መሆኑን የፍትሕ ሚኒስቴር አስታወቀ፡፡

ይህ የተገለጸው የፍትሕ ሚኒስቴር ኢንቨስትመንትን መነሻ አድርገው በኢትዮጵያ ላይ የሚቀርቡ ዓለም አቀፍ ክሶች በሚመሩበት፣ እንዲሁም አማራጭ በሆኑ መንገዶች እልባት እንዲያገኙ ከባለድርሻ 
አካላት ጋር ሰሞኑን ባዘጋጀው የምክክር መድረክ ነው፡፡

የፍትሕ ሚኒስትር ጌዴዮን ጢሞቴዎስ (ዶ/ር) ባደረጉት ንግግር፣ በተለያዩ ጊዜያት በኢትዮጵያ ላይ እየቀረቡ ያሉ የኢንቨስትመንት ክሶች ቁጥራቸው እየጨመረ ይገኛል ብለዋል፡፡ 
አክለውም ፍትሕ ሚኒስቴር ከሚመለከታቸው አካላት ጋር በመቀናጀት ለቀረቡት ክሶች ምላሽ በመስጠትና በመከራከር እንዲሁም ድርድር ላይ ሰፊ ተሳትፎ ማድረጉን ገልጸዋል።

ሚኒስትሩ እንዳስታወቁት፣ ኢትዮጵያን ተመራጭ የኢንቨስትመንት መዳረሻ ለማድረግ ሰፋፊ ጥረቶች በሚደረጉበት በዚህ ወቅት የኢንቨስትመንት ክሶች መበራከት አሉታዊ ጎኑ ያመዝናል።

የክሶቹ ክርክሮች በአገሪቱ ሊፈጥሩ ከሚችሉት የተዛባ ምሥል በተጨማሪ ከፍተኛ ወጪ ሊያስወጡ የሚችሉ በመሆናቸው፣ በኢትዮጵያ ያለውን የኢንቨስተሮች ቅሬታና አቤቱታ አፈታት ሥርዓት 
ማሻሻል፣ ማጎልበት፣ እንዲሁም አለመግባባቶችን በአማራጭ መንገድ መፍታትና ክርክሮችን ከምንጫቸው ማድረቅ እንደሚገባ ጌዴዮን (ዶ/ር) አሳስበዋል።