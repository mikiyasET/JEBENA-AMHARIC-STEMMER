በፈረንሣይ ፓሪስ በፖሊስ በተተኮሰ ጥይት የ17 ዓመቱ ናህል መርዞክ የተገደለው ባለፈው ሳምንት ሰኔ 22 ቀን 2015 ዓ.ም. ነበር፡፡ ይህም ፓሪስን ጨምሮ በመላ ፈረንሣይ ተቃውሞና ቁጣን ቀስቅሷል፡፡

ግድያውን ተከትሎ የተቀሰቀሰው ተቃውሞ ለተከታታይ አራት ቀናት የተካሄደ ሲሆን፣ እስከ ትላንት ድረስም ሙሉ ለሙሉ አላባራም ነበር፡፡ የፈረንሣይ መንግሥት በአንዳንድ ከተሞች ተቃውሞ መውጣትን ቢያግድም፣ 
አሻፈረን ያሉ ዜጎች ወጥተው ተቃውሞ ከማሰማትና ታዳጊውን ወጣት ከመዘከር አልተመለሱም፡፡

የናህልን መሞት አስመልክቶ ቀድሞ መግለጫ የሰጠው ፖሊስ ቢሆንም፣ በኋላ በበይነ መረብ የተለቀቀ ተንቀሳቃሽ ምስል ፖሊስ ከሰጠው መግለጫ ጋር የተቃረነ መሆኑ ሕዝቡን ለተቃውሞ እንዲወጣ አድርጓል፡፡

እንደ ሲኤንኤን ዘገባ፣ የከተሞች መለያ የሆኑ ሕንፃዎች፣ ትምህርት ቤቶች የፖሊስ ጣቢያዎችና ሌሎች ሕንፃዎች ጉዳት ደርሶባቸዋል፣ መኪኖችም ተቃጥለዋል፡፡ በፖሊስ ቁጥጥር ሥር ከዋሉ ዜጎች በተጨማሪ በፖሊስና 
በተቃውሞ አድራጊዎችም ላይ ጉዳት ደርሷል፡፡

‹‹ፖሊስ ገድሏል››፣ ‹‹ፍትሕ ለናህል›› የሚል መፈክር የያዙ ዜጎች ለተቃውሞ እንዲወጡ፣ 40 ሺሕ ፖሊሶች የተለያዩ ከተሞችን እንዲጠብቁ፣ ከሁለት ሺሕ በላይ የተቃውሞ ሠልፈኞች እንዲታሰሩ፣ ከ500 በላይ ፖሊሶች 
እንዲጎዱ ያደረገው ተቃውሞ ያባባሰው በፈረንሣይ ዘርን መሠረት ያደረገ አድልኦ አለ የሚለው ነው፡፡

ፈረንሣይ እ.ኤ.አ. በ2005 ታዳጊ ወንዶች፣ ከፖሊስ ለመደበቅ ብለው በደረሰባቸው የኤሌክትሪክ አደጋ ሲሞቱ እንደተከሰተው ዓይነት ተቃውሞ እንዳይነሳ ማድረጉ ላይም ተጠምደዋል፡፡ 
በወቅቱ ፈረንሣይ ለሦስት ሳምንታት በተቃውሞ ተንጣና የአስቸኳይ ጊዜ አዋጅም ታውጆ ነበር፡፡

በአሁኑ ተቃውሞ ተመሳሳይ ሁኔታ እንዳይፈጠርም በፈረንሣይ ዝነኞችን ጨምሮ በተለያዩ አካላት የሚደረጉ ዝግጅቶች እንዲሰረዙ ተደርገዋል፡፡ ፕሬዚዳንቱም ወላጆች ልጆቻቸውን በቤት ውስጥ እንዲይዙ መክረው፣ 
በተቃውሞ ከተሳተፉት በብዛት የታሰሩት ወጣቶች መሆናቸውን አስታውቀዋል፡፡