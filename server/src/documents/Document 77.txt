በኢትዮጵያ የኮሌራ ወረርሽኝ በስፋት በመዛመት የበርካቶችን ሕይወት እየቀጠፈ ይገኛል፡፡ ወረርሽኙም በኢትዮጵያ ብቻ ሳይሆን፣ ሌሎች የአፍሪካ አገሮችን ጭምር እየጎዳ መሆኑም በተደጋጋሚ ይነገራል፡፡ ወረርሽኙን 
ለመቆጣጠር የዓለም ጤና ድርጅት ድጋፍ ቢያደርግም ችግሩ ግን ሊፈታ አልቻለም፡፡

በአብዛኛው ገጠራማ አካባቢ ነዋሪዎች የወንዝና የዝናብ ውኃን ለመጠጥና ለምግብ አገልግሎት ስለሚጠቀሙ በበሽታው የመያዝ ዕድላቸው ከፍ ያለ ነው፡፡

የደቡብ ክልል ኅብረተሰብ ጤና ኢንስቲትዩት ድንገተኛ የጤና ነክ ክስተቶች ምላሽ ከፍተኛ ባለሙያ አቶ ታሪኩ መለሰ ለሪፖርተር እንደገለጹት፣ ደቡብ ክልል ከሚገኙ 152 ወረዳዎች በ43ቱ ውስጥ የኮሌራ ወረርሽኝ
ተከስቷል፡፡

በክልሉ የኮሌራ ወረርሽኝ ለመጀመሪያ ጊዜ የተከሰተው ሚያዝያ 10 ቀን 2015 ዓ.ም. በጌዴኦ ዞን ወናጎ ወረዳ ሲሆን፣ ወረርሽኙም በስፋት በመሠራጨት 43 ወረዳዎች ውስጥ ሊከሰት መቻሉን ባለሙያው አስረድተዋል፡፡

እስካሁን ከአምስት ሺሕ በላይ ሰዎች በወረርሽኙ መያዛቸውን፣ 60 የሚሆኑ ሰዎች ደግሞ በወረርሽኙ ሕይወታቸው ማለፉን አክለዋል፡፡

ወረርሽኙ ለመጀመሪያ ጊዜ በተከሰተበት ወቅት ተገቢ የሆነ ጥንቃቄ ባለመደረጉ የተነሳ፣ በፍጥነት በመዛመት የብዙ ሰዎችን ጤና ማወኩን አብራርተዋል፡፡

ወረርሽኙ በተከሰተባቸው ቦታዎች ውስጥ የሕክምና አገልግሎት ለመስጠት እንዲሁም ባልተከሰቱ ወረዳዎች ግንዛቤ በመፍጠር ክልሉ የበኩሉን ድርሻ እየተወጣ መሆኑን ለሪፖርተር ተናግረዋል፡፡

በተለይ በ13 ወረዳዎች በተደረገው ርብርብ ወረርሽኙን ሙሉ ለሙሉ በሚባል ደረጃ መቆጣጠር እንደተቻለ የገለጹት ባለሙያው፣ በቀጣይም በሌሎች ወረዳዎች ያለውን ችግር ለመፍታት ጥረት እየተደረገ ነው ብለዋል፡፡